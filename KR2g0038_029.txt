# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:39.974029
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 續錄卷五
<pb:KR2g0038_WYG_029-1a>¶
欽定四庫全書¶
　明名臣琬琰續録卷五¶
　　　　　　　　　　　　　明　徐紘　撰¶
　　副都御史程公行狀　　　　　　蘇景元¶
公諱富字好禮姓程氏其先出自重黎歴夏商周伯休¶
父封程子孫以國為姓至東晉元譚公由廣平持節為¶
新安太守有徳于民遂家于歙傳十三世生靈洗仕梁¶
贈開封儀同三司諡忠壯廟食黄墩又十三世生汾為¶
<pb:KR2g0038_WYG_029-1b>¶
唐防禦使自黄墩遷郡之河西十三世生雷甫雷甫生¶
順道贈嘉議大夫右副都御史母吳氏繼汪氏俱贈淑¶
人生八子長仲仁贈中憲大夫大理寺左少卿加贈右¶
副都御史公之考也母汪氏及生母劉氏俱贈淑人公¶
生岐嶷秀頴年十三入郡庠為弟子員典教者竒之此¶
宰相器也讀書過目輙成誦落筆表表超脫永樂甲午¶
以春秋中鄉試歸丁内外艱癸夘赴春官卒業成均宣¶
宗皇帝臨御三年大黜御史不職者選國學才識之優¶
<pb:KR2g0038_WYG_029-2a>¶
者任之初受陜西道監察御史提挈紀綱鉏削豪猾有¶
桓典之風庚戍命廵廣東其地阻隔山海使者徃徃憚¶
之公至不避瘴癘躬整蠻區因時察民利病鋪太和以¶
恵鰥寡用重典以威奸暴吏無乾沒之患民有奠安之¶
樂院内舊有荔枝百樹門夫養猪鷄鵝以備使需公曰¶
是設餌也斧其樹夫畜遣歸官農贜貪土豪為民害者¶
悉去之不畏權力聲威振動民到于今稱之奏最授文¶
林郎甲寅秋以江西歲連祲民不得安命公徃廵公至¶
<pb:KR2g0038_WYG_029-2b>¶
不解衣下令掊鎖擴門悉出倉實與民活者不知其數¶
樂安永豐新淦三邑間有山大盤巖嶄嶮巇頑民曽子¶
良妖術動衆聚至數萬栅巖穴竪旗號偽稱永順王成¶
國公太師萬戸都督等官焚刼殺人其勢猖獗有司不¶
能制㑹府以告或宜招諭以安之公曰招諭云者宜施¶
於冦盜窮蹙之日今彼因民飢蠱惑其心勢熖方熾安¶
肯輸服稍緩燎原為患不淺此宜急擊時都司缺軍檄¶
長河都指揮吳堅領兵討之恐其弗敵調吉兵鳩民壯¶
<pb:KR2g0038_WYG_029-3a>¶
躬率抵賊境為援堅兵未至出榜諭以朝廷威徳從違¶
利害之故以攜離其黨賊恃衆蜂屯蟻聚来抗我師公¶
出竒敗之賊用蚩尤之術公召術士開之戒衆以待曰¶
霧散必来須㬰賊果至公鼓進其勇自持擊之無不一¶
當百賊不能支敗北乗勢擣其巢穴獲男女一千餘人¶
既而堅兵㑹府兵繼至賊益窮蹙盡俘其衆皆欲屠之¶
公曰多被脅從槩而誅之豈仁義之師哉審放平民一¶
千一十五人一郡寧謐謡曰程豸冠破大盤逆賊死吾¶
<pb:KR2g0038_WYG_029-3b>¶
民安捷奏上降勅褒陞大理寺少卿賜紵絲二表裏鈔¶
二千貫時江西苦造紙鑄錢二局為奏罷之又奏桅心¶
杉樟等木二百四十餘萬以甦民困有十九人搶猫猪¶
法司擬依强盜死罪公察知其寃曰此左氏所謂牽牛¶
蹊人之田而奪之牛者釋而辨之及代縫掖之士暨田¶
夫村穉屠販𨽻卒二千餘人擁道遮留請立生祠還署¶
棘寺印平反庶獄民稱無寃正統三年進階中憲大夫¶
薦邑士江彦傑休寧汪永華以賢良進用明年乞假焚¶
<pb:KR2g0038_WYG_029-4a>¶
黄上閔其孝思賜寳鈔路費既歸作壽藏于歙東之古¶
城關明年還京時甘肅缺賢恭賛在廷大臣合議公在¶
江西殄滅大盜知仁兼備足當是任詔陞公都察院右¶
僉都御史出鎮張掖裁决軍務糾察貪亷訪博識士以¶
咨所疑定未来策以防急猝小事立辦大事驛聞邊備¶
由是井井上而總戎將佐下而部曲卒伍莫不畏服辛¶
酉代還公之在邊凡軍民利病知無不言一曰陜西行¶
都司梁州等衛城内多空地官豪占據軍士賃住艱苦¶
<pb:KR2g0038_WYG_029-4b>¶
無訴乞取各城被占空地盡撥與軍無力者官為盖造¶
俾得安生以養銳氣二曰沒官田土加添稅糧不能及¶
其子孫反貽鄉里之累自今籍沒産土乞依時價賣米¶
上倉支用民免負累官無逋租三曰禦敵殄冦全仗勇¶
敢之士若非平日周養臨時何以責效甘肅梁州莊浪¶
等十四衛官軍多有勇敢之士精選另編隊伍全支月¶
糧加賞冬衣使異于衆遇有冦盜必收成效四曰蘭縣¶
過河抵甘肅城堡徃年敵人犯邊多被擄掠詳其所以¶
<pb:KR2g0038_WYG_029-5a>¶
不曽操練故冦至不能抵禦乞令空閒軍餘各給軍器¶
每月操練十日令掌堡官管領遇有警急可相救䕶五¶
曰古人立賢無方取士非一途而科舉得人為盛其間¶
有文學者或迂于政事否或又劣於文章若不廣求恐¶
未得人乞凡遇科舉不拘名數但文可取者取之㑹試¶
亦然授職之後嚴加黜陟則人材得矣其言皆切中時¶
務平日言事甚多不能悉書也雲南連年征討麓川邊¶
儲不給無功命公徃區畫餉道﨑嶇負戴者難公謀上¶
<pb:KR2g0038_WYG_029-5b>¶
下從違臧否途董簿支郡衆樂趨糧芻充羨士無飢色¶
民不告勞大功用集就軍中陞左僉都御史甲子事竣¶
還賜白金八十兩紵絲八表裏鈔八千緡陞右副都御¶
史無幾公以驅馳南北勤勞感疾明年上章乞歸調養¶
上念其賢勞命光禄具饌兵部給驛送歸故鄉陛辭之¶
日公卿百僚咸餞都門外車馬塞途觀者榮之既歸湯¶
藥之暇創别業于壽藏前以居松竹萬挺石闌曲折池¶
水清淺名花異果四時皆具琴瑟之音酧酢之聲日夕¶
<pb:KR2g0038_WYG_029-6a>¶
不息松竹中作小屋數楹忩几明净圖書位置暇則幅¶
巾藜杖與二三佳友嘯傲其間宛然神仙洞府也公處¶
心甚仁不屑屑于利環居五十里津渡四處舟梁缺乏¶
營之不吝古城關驛路﨑嶇行人蹶趾捐金伐石四千¶
八百丈徃来便之荒年作粥濟飢民寒冬裌衣施貧死¶
而無棺者棺之病而無藥者藥之堂弟無屋買東關胡¶
氏屋與之居又為其先師贈禮部尚書楊公創祠堂于¶
庠東創舊額福田寺于東山割畀腴田五十餘畝逺近¶
<pb:KR2g0038_WYG_029-6b>¶
祖墓悉置墓田為經乆計公生洪武己巳十二月十三¶
日天順二年七月七日卒于正寢享年七十其居有水¶
月軒自號水月道人配畢氏有賢行先卒繼許氏俱封¶
淑人子男二長鏞畢出授新安衛世襲百户次鑒尚㓜¶
女二孫男三璋珪珍孫女一公嘗手編本支族譜及集¶
録天朝褒封三代勅誥并諸公卿贈送詩文為流芳集¶
監察御史宗人璥及璲次為十卷壽梓以傳其自著雜¶
文及君官政典總若干卷悉藏于家公氣宇俊逸襟度¶
<pb:KR2g0038_WYG_029-7a>¶
豪豁外若城府内則坦夷户廷之間不聞急歩疾呼待¶
人接物藹然春風和氣其致君之志孜孜焉不少怠立¶
身之節侃侃然無所屈故在朝則能振肅紀綱出廵則¶
能興利除害茂績竒功顯著天下誠樸之忠沃在帝念¶
惠足以振鄉邦徳足以昌後世至于拒疑獨斷智也臨¶
難不避勇也辨釋無辜仁也急流勇退明哲也有一于¶
此為君子所敬慕矧備體乎大為公郡人屢登公别業¶
命訂其家譜知家世為詳又嘗得公故吏言公歴官行¶
<pb:KR2g0038_WYG_029-7b>¶
治之實切謂于古名臣無愧也不敢黙用書其槩為狀¶
惟當世碩儒君子用表章之以垂不朽焉晚生休陽蘇¶
大謹狀¶
　　僉都御史張公神道碑銘　　　　李　賢¶
天順庚辰冬十一月南京都察院右僉都御史張公致¶
慶禮于京師居公邸數日一疾而逝是月七日也上聞¶
訃驚悼良乆恃遣官諭祭復令有司為營𦵏事其子銜¶
哀乞碑銘于予按其鄉人編修楊守陳狀公諱楷字式¶
<pb:KR2g0038_WYG_029-8a>¶
之浙之寧波慈溪人天資穎敏讀書過目即成誦年十¶
三能属文有司聞其名召補邑庠生公益奮力進學十¶
七領鄉薦登永樂甲辰進士愈肆力于古文辭宣徳改¶
元之明年試政于夏官時方北征輿馬之需甚急大司¶
馬雅知公不時委任徃關中督之果先期而集拜江西¶
道監察御史初有强盜繫刑部獄中吏受財脫之公劾¶
其尚書以下十數人皆罷黜名聲赫然六年考績至行¶
在因獻聖徳頌留俟鴻臚寺正統初乃還在任能辨疑¶
<pb:KR2g0038_WYG_029-8b>¶
獄有造偽印者本夏三也賂書牒人吳謙承之公亷得¶
其實以罪三有與妖僧作逆事者連坐其主當族公察¶
知逃日所為主得勿論有兄歐人死誣其弟同歐歴臺¶
審無能辨者公察其枉謂歐時汝安在曰在鄉學乃拘¶
其師友驗之果然遂釋之此𩔖甚多庚申用大臣薦陞¶
陜西按察司僉事理屯田督租賦治水利俱有成績尋¶
遷副使時靖逺伯王驥奉勅廵邊以公同行公上安邊¶
十二策多見采者丁夘陞都察院右僉都御史畿甸蝗¶
<pb:KR2g0038_WYG_029-9a>¶
起上命公督捕公授郡邑捕法而按行之蝗遂息閩賊¶
鄧茂七作亂朝廷遣將率兵徃平之以公為監軍兵至¶
廣信賊黨圍延平甚亟公謂都督劉聚曰賊聞大軍至¶
寧無懼心即具榜遣人馳諭以威信賊果解去兵至沿¶
山賊圍將樂公調都督劉得新乗夜襲之賊皆潰散茂¶
七僅以身免退保陳山公駐兵建寧四招其黨賊復攻¶
延平公以浙江軍伏後坪南京軍伏後洋江西軍伏沙¶
溪之南而以福建軍素為賊所易者出城挑之已而礟¶
<pb:KR2g0038_WYG_029-9b>¶
作伏起合擊大破之遂斬茂七俘其衆未㨗之先朝廷¶
慮賊衆兵寡復遣寧陽侯陳𢡟統大兵繼之至則茂七¶
已誅餘賊有㨿九龍山者公選精兵二千撒其筏誡曰¶
明日賊必空寨来攻若疾入其寨而反攻之比旦賊視¶
我營兵少果至溪上無備而還二千兵已㨿其寨用其¶
滚木櫑石下殪之賊衆遂降凡定三郡七縣破三十六¶
寨擒偽總兵學士等官三百二十四人招徕其民八十¶
餘萬初處州賊葉宗留亦起已遣都督徐恭征之至是¶
<pb:KR2g0038_WYG_029-10a>¶
復勅公旋師與之掎角恭次金公山甚危公徃援之至¶
即伏兵樹鴨兒邑為壘賊至公麾兵擊之少頃佯走賊¶
追逼壘伏兵四起一皷殱之景泰改元公班師至京有¶
妬其功者劾公初至躭詩玩冦以罪罷歸天順改元皇¶
上復位念公之勞仍舊官致仕明年陕右興師禦冦而¶
給軍餉増戰騎募士以佐師者難其人適公至京入謝¶
上見公曰朕得其人矣遂以公徃還京上嘉勞之轉南¶
京都察院方專委託而數止于斯豈非命邪公生于洪¶
<pb:KR2g0038_WYG_029-10b>¶
武三十二年三月二十三日享年六十有三曽祖好古¶
祖叔中俱潜徳弗耀父惟啟尚義攻詩以公貴贈監察¶
御史母毛氏贈孺人娶邱氏贈孺人子男三長應麟次¶
應麒次應鵬孫男(闕/)人公蚤孤事母至孝為人瀟洒心¶
地坦夷好引奬士𩔖見人有善必延譽之遇患難者必¶
拯濟之尤喜賔客篤于友道其學浩瀚善行草𨽻篆所¶
著有四經糠粃大明律解律條撮要諸書至于選詩唐¶
音李杜詩章唐詩餘幾十數公悉和之累數百卷豪贍¶
<pb:KR2g0038_WYG_029-11a>¶
壯麗海内之士莫不口服而心悅之外國亦市其集而¶
慕其風采狀之所稱者如此銘曰香鑪句餘扶輿磅礴¶
金玉丹砂乃氣之畧必有精者属之于人竒士挺生適¶
逢其辰翼翼張公其氣秀越玉佩瓊琚文采煥發敭歴¶
中外振紀臺端敵愾之績人以為難蠅迹微嫌曽無少¶
損晚復登朝益篤忠悃皇恤公死異數惟加浙東故里¶
有賁無涯行寔可稽壟有貞石銘以傳之永永無斁¶
　　僉都御史楊公祠堂記　　　　　陳　璉¶
<pb:KR2g0038_WYG_029-11b>¶
祠堂之建所以酧功而報徳也使其功不施于社稷徳¶
不被于生民雖欲祠焉得乎禮所謂有功徳于民者則¶
祀之其信然歟左僉都御史楊公信民世家浙之新昌¶
始由太學生為工刑二科給事中忠言讜論著稱中外¶
故受知宣廟擢廣東左叅議其来官也切切以愛民為¶
心凡民間利有所宜興弊有所宜革者輙具實條陳以¶
聞上即可其奏嘗建罷十餘事民至今便之性爽直負¶
氣義一毫不敢屈下于人彼居官守或有為不法者則¶
<pb:KR2g0038_WYG_029-12a>¶
不避權豪必面折其過人有片善可稱者雖抱關擊析¶
之賤必甄拔之姦必鋤暴必擊嘗曰吾荷朝廷負托之¶
重俾旬宣于民肯忍坐視吾民愁歎困苦而不之䘏乎¶
後以詿誤去遮留于道者踵相摩肩相接知不可留也¶
直請于朝乞終惠于民公之名由是而愈著矣尋陞僉¶
都御史于内臺㑹獄囚黄肖養為亂攻圍城池聲言得¶
公来即自散去事聞皇上命鎮守廣東撫捕其盜賊以¶
公得民情故也賊聞公至脇從者罔不来歸首惡者知¶
<pb:KR2g0038_WYG_029-12b>¶
罪不可逭尚黨㨿于要害處公曰且撫且捕是探囊中¶
物耳無足慮也焦心勞思拯民于水火之中恐一夫一¶
婦不獲其所用是民稍嚮安舉欣欣然如赤子之得慈¶
母焉未幾公以疾卒不越月賊果夷矣軍民老壯皆奔¶
走聚哭于庭柩行之日白衣冠送者數千人相與聚錢¶
為道里費既而耆老黎善聚等連名赴闕陳情願竭已¶
財立祠塑像以奉春秋祭祀皇上俯順民情特賜允許¶
維時總督兩廣廵撫右都御史馬公昂偕鎮守右少監¶
<pb:KR2g0038_WYG_029-13a>¶
副總兵都督僉事監察御史暨藩臬閫帥諸公首捐多¶
俸兼募民錢命有司卜地于城隍廟之東召梓人市材¶
木肇工于景泰甲戍秋九月創堂四楹翼以兩廊前闢¶
重門後圍空地堂之中塑像一位衣冠儼然其如生也¶
擇邑之謹厚者二人以奉事落成于乙亥春正月咸謂¶
創之甚速成之甚易豈偶然而致哉都憲公復命刻石¶
以記其事亦仁人君子之心也嗟夫韓昌黎之廟食于¶
潮張燾之繪像于蜀使後世膾炙人口二公者非誠以¶
<pb:KR2g0038_WYG_029-13b>¶
愛民其何能感于民乎今公深仁厚澤結于民心如此¶
故生則父母之沒則廟祀之當與二公齊休並美享無¶
窮之祀焉或以公之亷介不一毫茍取于民布衣蔬食¶
與寒士争淡泊而為公之美稱予曰不然公之存心也¶
以仁處事也以義予民也以信歴官二十餘年終始一¶
心夷險一節忠在朝廷功施社稷徳被生民故能享祀¶
于今日也豈亷介可概公之平生哉陸宣公曰上不負¶
天子下不負所學非公其誰歟故記曰此僉都御史楊¶
<pb:KR2g0038_WYG_029-14a>¶
公之祠過者必式¶
　　侍郎文安劉公言行録　　　　　楊　亷¶
劉定之字主靜江西奉新人中進士歴仕正統成化間¶
官至禮部左侍郎卒年六十一贈禮部尚書諡文安公¶
父髦以易經魁鄉闈學者稱之為右潭先生公自㓜天¶
資絶倫書過目輙成誦右潭先生日授以書而不令作¶
文字公毎私為之而不敢有所呈露一日公病先生徃¶
視焉于牀褥間得所作祀竈文及詠桃漿諸詩先生大¶
<pb:KR2g0038_WYG_029-14b>¶
驚異然未嘗口許之也自是乃稍敢以文詞進然毎進¶
先生輙斥之忽一日公又以所作文字進先生曰此子¶
有八面受敵之才宣徳乙夘歲中江西鄉舉明年㑹試¶
中禮部第一人殿試第一甲第三人授翰林院編修(劉/宣)¶
(撰行/狀)¶
正統己未京城大水詔求直言公上十事其一言號令¶
之出宜求其大公至正乆而無弊信賞必罰不為茍且¶
其二言公卿侍從宜時常召見俾承清問因以觀其才¶
<pb:KR2g0038_WYG_029-15a>¶
能察其心術而進退之其三言降兵近處京畿宜漸分¶
其𩔖移近南地其四言宜以京官出任郡縣使民得蒙¶
循良之政其五言宜倣唐制朝官陞任之時舉賢良自¶
代其六曰武臣子孫宜習韜畧其七言守令宜詳加察¶
其八曰宜鋤富䘏貧其九言廷臣丁憂宜令終制其十¶
言宜遏僧尼奏留中不下(行/狀)¶
己巳歲北兵犯蹕景泰帝登極公上言十事其一言戰¶
陣宜倣古减火鎗増刀斧其二言守禦宜繕亭障塞蹊¶
<pb:KR2g0038_WYG_029-15b>¶
隧其三言簡練士卒其四言遷移降兵其五言兵士月¶
錢其六言守令虐民其七言選賢充將其八言武臣濫¶
爵其九言總攬權綱其十言經筵進學朝廷嘉納焉壬¶
申北人遣使来朝固邀我使徃報居言職者以為彼懐¶
窺伺之心宜絶之而勿徃報執政柄者以為茍不徃報¶
恐開邊釁公上疏屢數十百言脩陳前代所以寧邊境¶
之道與今國勢之强弱事理之順逆以為宜蹔遣使以¶
覊縻之使我得以益修内治倘我以和徃彼以惡来則¶
<pb:KR2g0038_WYG_029-16a>¶
足以増我師之直氣朝廷雖從言官之議而亦以公言¶
為曲盡事理公之學自六經子史下至襍說小技釋老¶
之書無所不窺終身猶成誦非他人彷彿記憶者比其¶
為文數百千言援筆立就雄渾髙古變化莫測然逼真¶
蘇氏父子者多少所著經義及策畧業舉子者家傳而¶
人誦焉年十七八已名動郡邑間比登進士遂名動天¶
下不惟公卿輔相與士林中知之雖武夫悍卒亦無不¶
知之者求文者日踵門户公皆曲為應答不少厭倦初¶
<pb:KR2g0038_WYG_029-16b>¶
北方之變内外章疏無慮千萬惟公之奏為人所膾炙¶
云性尤孝友微時苦家貧年弱冠即授徒于鄉資束脩¶
以養二親每夜歸侍晝則赴學館一日氷凍徒涉手足¶
皆龜折比就館則早食已罷隐忍至午方得食其貧困¶
盖如此公既入仕即分禄歸養而已惡衣菲食無異寒¶
士或以為近侍者不宜如此公亦不能從其言也(並行/狀)¶
公襟懐坦夷操履謙謹與人語色温氣和惟恐傷之遇¶
人無貴賤大小一于恭敬自下若怯懦然至其居官論¶
<pb:KR2g0038_WYG_029-17a>¶
事則根據義理詞鋒峭厲雖勇者有勿及為編修嘗因¶
水災陳十事以規切時政及為侍講當北方構難以十¶
事上陳比任洗馬正敵人求和邀使之時羣議未决公¶
又陳言以為宜遣使以答其意所陳三疏皆援古證今¶
事理明辨文氣壯偉居内閣再進密疏皆國家大計處¶
事必從公論而潔已勤事視昔有加一日中使傳㫖命¶
製元宵詩却立以俟公㨿几案筆不停揮刻成七言四¶
句詩百首以進其敏速如此(彭時撰/神道碑)¶
<pb:KR2g0038_WYG_029-17b>¶
　　侍講忠愍劉公言行録　　　　　楊　亷¶
劉球字求樂江西安福人進士歴任永樂正統間官至¶
侍講以直言忤權奸死錦衣獄年五十二贈學士諡忠¶
愍¶
君奉二親必極其歡心居䘮哀毁兄弟五人友愛甚篤¶
事伯兄尤謹同居合食始終無間言從弟玭為莆田知¶
縣奉夏布一疋即日封還貽書戒之曰力守清白以光¶
前人此非所望于賢弟者除禮部儀制主事取前後條¶
<pb:KR2g0038_WYG_029-18a>¶
例為一帙于是禮儀制度一檢閱之頃可盡得之嘗奉¶
使掌蜀府喪禮王厚餽之堅郤不受其在經筵拳拳于¶
開𨗳啟廸凡考校編纂之事尤克盡心為人寛厚議論¶
慷慨不為阿比之習平居憂時之心恒切(並李時勉/撰墓志)¶
正統八年夏四月雷震奉天殿䲭吻詔求直言時宦官¶
王振專恣士夫側目先生上疏論及謂權不可下移振¶
怒欲嫁禍無由適修譔董璘自求為太常卿下錦衣獄¶
而先生所言有謂太常卿必得儒者衛使馬順迎合振¶
<pb:KR2g0038_WYG_029-18b>¶
意誣先生與璘朋奸亦下獄竟死焉(門人彭/寔撰傳)¶
正統八年公上疏言十事疏有訐詆權臣語遂為仇擠¶
以死嗚呼自古以来士鮮全節如公者天地間盖不多¶
見是盖天與之以全節足以為人臣之大防立萬世之¶
人紀矣(薛瑄書/遺翰後)¶
時在院以文鳴者吉郡最多公居其間金㫪玉應鯨鏗¶
鰲答光前偉後為二三元老宗工所重公議論堅正以¶
古賢哲為歸以子孝臣忠為榮此其素心也心以學經¶
<pb:KR2g0038_WYG_029-19a>¶
經以為文其本深矣觀兩谿文集者其宜以是求公焉¶
集若干其文甚富然劉蕡集制科策胡銓集沮和疏斯¶
集雷震章蠙奥之孕月也犀尖之通天也罪之者其在¶
是乎知之者其在是乎具眼者先焉(劉定之撰/兩谿集序)¶
正統中忠愍安成劉公以死事為天下慟雖販夫婦子¶
亦皆知公之為烈也公職論思居講讀地謂權不可下¶
移盖朝夕納誨以輔台徳啟乃心沃朕心非若洩治史¶
魚之忠侈然戅直而不頋以自嬰其禍者比天下事固¶
<pb:KR2g0038_WYG_029-19b>¶
有忽然出于不可測者而公當之也(莊㫤撰忠/愍事蹟序)¶
于惟忠臣詞林之英沈思力學好義勇行太阿倒持執¶
命腐刑乞戒履霜勿致堅氷不售蒙難乃險而傾褒贈¶
官階節恵易名凜凜大節萬世猶生(彭韶/撰賛)¶
　　兵部右侍郎呉公墓誌銘　　　　商　輅¶
兵部右侍郎新安吳公永清引疾家居者三十餘年成¶
化壬寅十一月十日考終正寢距生洪武己夘三月七¶
日壽八十四事聞上特遣官諭祭命工部造塋域恩典¶
<pb:KR2g0038_WYG_029-20a>¶
隆甚諸孤綱等懼潜徳未白屬其甥南京户部員外郎¶
汪正述事狀造予淳安山中泣拜請銘刻石墓隧用圖¶
弗朽其考可嘉已按狀公姓吳氏諱寧永清其字系出¶
吳泰伯後唐時有諱少微者舉進士歴監察御史寔新¶
安人公逺祖也少微後曰開先遷居歙之澄潭至宋曰¶
大用復遷萃墟大用子永年融州司户司户子靖嘉定¶
壬午省元數傳至雷應無子以從子明善嗣公大父也¶
明善無子以公父仕仁嗣仕仁甫倜儻弗覊行義為鄉¶
<pb:KR2g0038_WYG_029-20b>¶
邑所重配許氏子三人公其季也公天資頴敏自㓜立¶
志逺大言動老成異于凡子年十一有司選補郡庠生¶
祖父欲辭避公曰卿相胥此出曷避為祖父壯其志從¶
之公自是盡心問學經書子史靡不渉獵晝夜淬礪期¶
底于成無何祖父繼殞公執喪禮甚盡服除以春秋領¶
永樂庚子鄉薦乙巳許安人亦逝公懼弗得吉地以襄¶
大事哀傷不已忽夢有人指其處及遣術士視之果吉¶
遂𦵏焉人以為孝感所致宣徳庚戌中進士前列乙夘¶
<pb:KR2g0038_WYG_029-21a>¶
授行在兵部武庫司主事公亷勤有為聲稱籍甚正統¶
戊午陕西凉州守臣以囬囬特烈等𩔖雜處内地非便¶
奏送京師上命公馳驛傳送浙江沿海地方安揷聴其¶
貿易生理公言此𩔖貧者居多若止許貿易而資糧勿¶
給竊恐語言不通水土不服未免失所有虧柔逺之仁¶
詔許可大者月給糧(闕/)斗小半之遂以為例是歲考績¶
援例贈父仕仁甫承徳即兵部主事母許氏安人乙丑¶
遷職方郎中丁夘命公充副使持節册徃楚府封通山¶
<pb:KR2g0038_WYG_029-21b>¶
王及妃周氏凡王府餽送悉却不受濱行諸親藩相率¶
賦詩以送之歸未幾公以衛喇特額森其勢漸張不可不¶
預為之備言於尚書鄺公以湖廣南畿進征麓川凱還¶
官軍留京操練一旦有警易于調遣鄺是其言行之戊¶
辰沙尤盜起命都督劉聚率師征勦勅公徃南京㑹同¶
守備豐城侯李賢等簡閱軍士付聚統領公至清出私¶
占之數居多人心稱快己巳北兵入侵英廟親帥六師¶
討之鄺以公老成練逹留治部事公乃招募報效人王¶
<pb:KR2g0038_WYG_029-22a>¶
敬等五千餘名分撥留守五衛帶管操守仍督山東河¶
南等處官軍至京授以器械併力禦賊已而土木失利¶
公慮敵人必逼我畿甸急陳備邊十事奏留山東下班¶
都指揮頴衛等乞遣廷臣分行江北地方起取民壯及¶
令江南漕運未囬官軍留守京城并河南等處實操官¶
軍舎餘與守海官軍悉赴京操備八月三十日陞公本¶
部右侍即復以前即中勞給誥進贈仕仁甫為職方即¶
中許為宜人九月敵入至大同邊報甚急景皇帝命于¶
<pb:KR2g0038_WYG_029-22b>¶
尚書總督諸軍禦之公獨掌部事十月敵入紫荆關布¶
列郊外上命公出都城與總兵議禦敵方畧公詣徳勝¶
門外營㑹議而還至門弗啟敵騎充斥從者各驚散郭¶
外居民潰入城者塞路公立霪雨中移時衣盡濕敵退¶
乃入是時畿内民庶朝夕相率南奔勿可遏總戎欲請¶
詔天下勤王公不可曰如此則人心愈驚疑莫若以官¶
軍勝敵本末移檄郡縣出榜撫安庶可弭變因具奏行¶
之敵既逺遁京畿奠安而公以勞傷成疾明年景泰改¶
<pb:KR2g0038_WYG_029-23a>¶
元疾大作不能事事遂懇疏陳情乞歸田里優詔許之¶
既歸疾漸平復杜門謝客足跡不入城府建祠堂以奉¶
祖考課耕桑以供稅賦訓子孫以圖報稱客至壺觴盡¶
情或吟詠以為樂待族姻故舊恩義兼至與鄉人處漠¶
然無宦貴勢自郡邑大夫至閭巷之人靡不敬而愛之¶
卒之日逺近赴弔門不能容元配汪氏累贈宜人次周¶
氏吕氏丈夫子五人長綱汪出次縉次紳吕出紳以春¶
秋領丙子應天府鄉薦授都昌尹陞泝州知州次紋次¶
<pb:KR2g0038_WYG_029-23b>¶
綺周出紋以春秋領辛夘順天府鄉薦女一孫男十二¶
潾瀚汶浪滄源澍潤濓潭潜淵瀚綱之子亦以春秋領¶
丁酉應天鄉薦皆俟次進士餘各有志向學孫女十曽¶
孫男四椿楫楷槐女三綱等卜以癸卯十一月二十七¶
日奉𦵏十四都龍擺溪之陽從先塋也嗚呼公耿介士¶
也與人交開心見誠是非之際直言無隐初不以勢利¶
有無為趨舎所著詩文亦典則雄渾𩔖其為人予忝同¶
朝相知為深因節畧事狀序而銘之銘曰歙之山川既¶
<pb:KR2g0038_WYG_029-24a>¶
秀且清挺生異材為時賢英制科髙歩即署蜚聲遷佐¶
司馬位隆亞卿敵人搆難都城震驚兵威既振桓桓于¶
征力賛廟謨坐閱昇平功成身退名重朝廷肖子哲孫¶
蟄蟄繩繩詩書克紹宦業相成慶澤之盛徳善之徴何¶
以考之視此刻銘¶
　　兵部尚書鄺公神道碑　　　　　王　直¶
兵部尚書鄺公既卒之明年皇帝悼念不已詔特贈少¶
保兼兵部尚書進階榮禄大夫而官其子儀為主事儀¶
<pb:KR2g0038_WYG_029-24b>¶
奉公衣冠以歸將以某年某月某日𦵏于(闕/)　里之原¶
而述公之行請文以刻諸墓道嗚呼公故人也其可辭¶
公諱埜字孟質别號樸齋郴之宜章人曽祖某祖某皆¶
有學行而不仕父子輔為學官縣令名重當時及公貴¶
祖父皆贈兵部左侍即妣李氏王氏皆贈淑人公早喪¶
母祖母李撫育之見其不凡最鍾愛曰是子能大吾門¶
公孝友勤儉出于天性而撫弟妹尤篤其于學問不待¶
程勸選為邑庠生而泰和王敬先為訓導循循善教公¶
<pb:KR2g0038_WYG_029-25a>¶
亦勉於學學成取進士遂入都察院理刑獄以㢘平得¶
名永樂癸巳拜監察御史時車駕在北京有言南京鈔¶
法阻滯命公徃察之衆謂將起大獄公徃擒市豪一二¶
以歸奏曰市人聞令皆震懼今鈔法已通矣上頷之而¶
罷倭冦犯遼東公按問戍守之失律者凡百餘人皆應¶
死公為開陳其可矜狀甚明上然而宥之山海關吏卒¶
邀阻行人以取財逃亡之人則受賕縱之去弊積滋甚¶
公亷得之歸至關悉擒治抵罪弊為之清丙申北京營¶
<pb:KR2g0038_WYG_029-25b>¶
造執役之人累鉅萬上念有病者命醫與善藥又慮其¶
奉行不謹命公察視之公躬履其地令潔其穢污而時¶
其藥食由是病者多不死戊戍石州人有詣闕告變者¶
曰州民與陜人羣聚千餘謀不軌上擢公為陜西按察¶
副使徃理其事果寔即以官軍勦戮母貽民患賜之楮¶
幣給驛而遣之公至察其誣乃反獄亡命妄言冀脫死¶
即具以聞上命止弗問而誅其造誣者宣徳己酉陜右¶
飢華亭冝川尤甚公私廩皆竭公廵歴其地憂之乃移¶
<pb:KR2g0038_WYG_029-26a>¶
縣粟賑焉羸病不能興者命官府煮粥食之民以全活¶
庚戍至納渒憂歸道聞父喪哀愈甚每號痛輙欲絶其¶
治喪一用古禮其祭亦如之服除拜應天尹輦轂之下¶
賦急役繁公一以養民為務事無大小茍可以興利去¶
害無不用其心至于市征田稅皆酌其平豪猾不得為¶
輕重賓興之歲公設科取士厚其禮而峻其防得人為¶
多且樽節其費以待㑹試故事集而民不擾視異時盖省¶
十三四歲大熟麥有兩岐者民歸徳于公公拒弗受正¶
<pb:KR2g0038_WYG_029-26b>¶
統改元進拜兵部左侍即時西鄙有警尚書王公徃視¶
師公獨任其事上嘉其才荆湘民多𨽻戎伍公家亦與¶
焉至是特除其籍以示寵己未京師淫雨壊官民廬舎¶
公奏曰此隂氣為沴兵隂也皆臣等不職所致乞罷歸¶
田里上慰勉之師征麓川公舉蔣貴可任卒有功衆人¶
以為知人天下軍衛總旗小旗當代者于例必就試京¶
師有道逺無資不能来者終身不得代公請各于都司¶
試之人以為便時有言欲變易將不勝其弊咎將誰歸¶
<pb:KR2g0038_WYG_029-27a>¶
卒不動嘗自念曰治軍吾職也當為國家惜其力養其¶
銳氣以備不虞故凡軍家利病有當興革者必為上言¶
之多見信從己巳邊報敵入境上命軍治旅而權奸獨¶
主親征不與外廷議及詔下大臣皆以為不可即上章¶
請留不聴公從行出關屢奏言邊疆地不宜屈至尊惟¶
指麾諸將足以成功不聴權奸惡其數言事欲疎之勅¶
公與户部尚書王佐隨老營至懐安墜馬幾殆從者請¶
少留懐安就醫藥公曰天子在前吾為大臣豈可托疾¶
<pb:KR2g0038_WYG_029-27b>¶
求自便力疾而徃至雲中車駕囬鑾然行止疾徐惟權¶
奸所命至宣府敵人踵至公深以為憂再上章請疾驅¶
入關而嚴兵為殿皆不報最後公詣行殿申前請權奸¶
怒曰腐儒安知兵事再妄言必死公抗言曰我為社稷¶
生靈而言何得以死懼我權奸愈怒叱左右扶出公與¶
王公相對泣帳中明日次土木營中無水士馬皆飢渇¶
敵四面集矢下如雨衆奮欲戰又為權奸所沮須㬰師¶
覆公遇害盖八月十五日也生于洪武乙丑某月某日¶
<pb:KR2g0038_WYG_029-28a>¶
年六十五娶吳氏子男一即儀女一孫男三琦琳珍公¶
學博行莊仕宦四十年風裁凜然見重于士大夫威行¶
惠施近恱逺懐服仁蹈義至老不衰此其平生大節也¶
權奸誤國而卒䧟焉豈獨公之不幸哉嗚呼銘曰允毅¶
鄺公逢時之隆學古入官薦躋顯庸執法在朝為名御¶
史再陞外臺其行愈偉京尹堂堂百郡所瞻惟少司馬¶
戎律有嚴遂陟夏卿君子所重噫其逝矣云誰不慟人¶
道之大曰義與仁仁義不違何媿于天刻文墓碑負以¶
<pb:KR2g0038_WYG_029-28b>¶
龜趾永永不亡庶其在此¶
　¶
　¶
　¶
　¶
　¶
　¶
　明名臣琬琰續録卷五¶
