# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:40.231618
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 續錄卷十五
<pb:KR2g0038_WYG_039-1a>¶
欽定四庫全書¶
　明名臣琬琰續錄卷十五¶
　　　　　　　　　　　　　明　徐紘　撰¶
　　懐逺伯襄毅山公神道碑銘　　　王　偉¶
書曰天惟純祐命則商實詩曰維獄降神生甫及申維¶
申及甫維周之翰是則上天眷祐人君必賚以非常之¶
佐然後可以成莫大之功有若故特進榮禄大夫右軍¶
都督山公殆所謂非常之佐者歟按行状公諱雲字(闕/)¶
<pb:KR2g0038_WYG_039-1b>¶
　父諱青洪武初隨侍太祖髙皇帝平定海内以功授¶
燕山左衛百戸已而從太宗文皇帝奉天征討歴陞中¶
軍都督僉事母(闕/)氏封(闕/)人永樂元年都督公以疾卒¶
于官公以冢嗣襲任金吾左衛指揮使節隨車駕征迤¶
北功為諸将先調府軍前衛掌印尋陞中軍都督僉事¶
宣徳二年奉宣宗章皇帝制諭充總兵官掛征蠻将軍¶
印出鎮廣西先是廣西溪洞猺獞叛服不常數為邊患¶
公至鎮之以静照之以仁嚴號令公賞罰親率官軍與¶
<pb:KR2g0038_WYG_039-2a>¶
叛賊韋朝列等前後十餘戰臨機應變能以身先士卒¶
故所向無前斬賊首凡一萬二千二百六十九降賊酋¶
三百七十七獲被賊抄虜男婦二千五百七十九俾各¶
寜家擒虎豹三百四十獻于朝築永平等九堡葺宣武¶
等四城剏舖舍五百二十七由是蠻夷懾伏居民按堵¶
天子嘉其功進公右軍都督同知賜紅織金羅衣一襲¶
仍下詔奨諭有亷能公正善撫軍民實副委任之語今¶
上皇帝嗣位念公守邊日乆厥績茂著廼賜以白金綵¶
<pb:KR2g0038_WYG_039-2b>¶
縀正統三年九月二十日公以疾卒于鎮有司以聞天¶
子嗟悼輟視朝一日遣官諭祭命工部營塜壙贈公卒¶
之明年二月六日歸塟先塋之次墓碑未及樹子俊以¶
疾不能任事白于朝以弟泉代厥官泉乃以碑文為請¶
嗚呼若公者可謂非常之佐者矣公姿貌魁梧善騎射¶
暁兵畧持己以亷慮事以慎甘苦與衆共之故臨戰人¶
皆出死力殱强圉若拉朽腐用以保障生民其卒也西¶
廣之人為之立祠塑像歳時祭之其得人心可知矣公¶
<pb:KR2g0038_WYG_039-3a>¶
生某年某月某日享年六十有四夫人吳氏金吾衛指¶
揮之女有懿行子男六人長即俊次即泉能嗣其業次¶
璽信義讓孫男三人嵩崟岩予雖未嘗識公然公名在¶
天下藉甚銘固不可辭銘曰桓桓虎臣為國之輔夙秉¶
忠誠動遵軌度粤嗣先秩擢長萬人侍從龍旂克清塞¶
塵繼握重兵出鎮西廣屹然保障下民是仰恩威并著¶
聲勢流聞智超百将勇冠三軍禦侮禽奸綽有竒畧號¶
令一施聞者膽落榮祿之秩亷正之褒宸章煜煜于以¶
<pb:KR2g0038_WYG_039-3b>¶
報勞西廣之人賴公之佑昕夕籲天祈公永壽天胡不¶
憗遽然而終訃聞于朝天子忡忡褒䘏之典特為優異¶
匪私于公以勸來裔公之義氣炳然丹青下則河獄上¶
則列星我作銘文勒諸神道百千億年永永有耀¶
　　永寜伯譚公行状　　　　　　　尹　直¶
公諱廣字仲寵姓譚氏丹徒河間人也父諱添四當太¶
祖髙皇帝起義濠梁居戎籍從大夫湯克金壇常州攻¶
江隂又克蘇明等州遂留禦明州收捕蘭秀山以終時¶
<pb:KR2g0038_WYG_039-4a>¶
公年十四補父籍繼被選入補驍騎衛復調府軍為伍¶
長帯刀宿衛誥授詔信校尉燕山中䕶衛百户從征諾¶
爾巴哈轉燕山左䕶衛又征驢駒河黒松林諾延山等¶
處已而從太宗文皇帝奉天征討上知公驍勇有謀命¶
率百騎候東安涿州公生捕得還卒輙械以聞上益親¶
信遂從攻真定取永平下大寜還戰鄭村埧以功陞千¶
戸又取廣昌克蔚州圍大同鏖戰白溝河攻濟南陞正¶
千户及破滄州戰東昌定州夾河轉藁城進攻順徳皆¶
<pb:KR2g0038_WYG_039-4b>¶
竒功因留守保定陞指揮同知尋陞指揮使㑹都督韓¶
觀等率兵十二萬來攻公以孤軍晝夜相拒四十餘日¶
糧且盡公嚙指裂背左區右畫竟以飛礟擊走其衆陞¶
大同都指揮僉事永樂改元營建督運殿材紫金關七¶
年入見留北京領神機營從上征迤北封神機驍騎将¶
軍由𤣥㝠河追趕布尼雅實哩至静逺鎮殺敗阿嚕台復¶
征擒胡山還守大同十二年復從征九龍口敵騎數萬¶
憑厓而陣勢張甚公為前鋒以神箭手萬入射傷其衆¶
<pb:KR2g0038_WYG_039-5a>¶
賊驚潰顛坑骨木死者殆萬計公乗勝指揮兩翼以進¶
夾擊之繼以歩刀斫其馬足賊大敗去比還上指謂廷¶
臣曰廣之知勇雲長敬徳不足多也陞中軍都督僉事¶
有白金綵段駕馬襲衣之賜且俾中貴䕶至其門仁宗¶
嗣位陞左都督制充總兵官出鎮宣府時冬寒上念公¶
備禦於外追賜楮幣綵縀即掛鎮朔将軍印暨于宣宗¶
尤加褒異勅曰念卿總戎攄忠效謀躬勤夙夜有白金¶
綵縀之賜逮今上皇帝既御大寳勅曰卿祗事祖宗多¶
<pb:KR2g0038_WYG_039-5b>¶
歴年所出鎮邊疆厥績茂著特遣人喻意復賜白金綵¶
縀正統六月以征勦邊冦功詔封永寜伯七年給誥勅¶
意若曰爾中軍都督府左都督譚廣忠實能勤材智有¶
為事朕皇祖曽於藩邸翊清内難從征北方克振武威¶
暨事皇祖皇考至于今鎮守邊方幾二十載屹然長城¶
之固疆宇晏然念勞勤之既乆宜恩數之渙頒今特授¶
爾奉天翊衛宣力武臣特進榮禄大夫柱國永寜伯食¶
祿一千一百石仍與爾誓除謀逆不宥外其餘雜犯死¶
<pb:KR2g0038_WYG_039-6a>¶
罪免爾一死爾惟欽哉正統九年上閔公年老不忍勞¶
以事命武定侯郭公往代其任驛召公還未幾而告薨¶
上哀悼為輟朝一日遣官祭弔申勅有司治塟事王公¶
大臣咸有祭公為人長身玉立膂力絶人忠義之氣大¶
百餘戰戰必勝然未嘗妄殺愛人下士恒恐不及士卒¶
勤勩不啻在已寒為之衣飢為之食故公之去也人慕¶
之其薨也人哭之咸盡哀公初所統神機兵鮮明晃耀¶
進退有度人望見皆曰此譚家馬也上有所指揮亦曰¶
<pb:KR2g0038_WYG_039-6b>¶
譚家馬至敵人相戒亦曰慎毋犯譚家馬迨今猶以為¶
號所得祿賜一不以私贏均為學舍浮屠老子之宫¶
之用嗚呼若公者雖古之名将何以加兹公生于元至¶
元某年某月某日薨于正統九年某月某日曽祖諱某¶
祖諱某考諱添四皆贈榮祿大夫柱國永寜伯曽祖妣¶
某氏祖妣某氏妣某氏皆贈太夫人配王氏封夫人子¶
男三人表亨襲永清衛指揮使次商次髙孫男若干人¶
亨将以九年十月日奉公之柩歸塟保定某鄉之原泣¶
<pb:KR2g0038_WYG_039-7a>¶
請予状公行實用乞銘于太史氏某為公之門下士知¶
公頗悉故不辭而述其槩若此云¶
　　工部尚書李公神道碑銘　　　　楊士竒¶
太宗祖皇帝初奉藩北京建文中廷臣有因齊藩不法¶
遂建議凡藩國所在更置守臣於是擢張昺為北平布¶
政使昺日求王府細事将為不利其史李友直宻聞于¶
太宗義師既舉遂擢用友直友直質樸直諒知無不言¶
甚見嘉奨日益信任出理饟運入嚴城守率以命之殫¶
<pb:KR2g0038_WYG_039-7b>¶
力竭慮事卒蚤集而咸稱上㫖初授北平布政司右叅¶
議既建北京改布政司為行部陞左侍郎時初作宫殿¶
繕務殷繁經度提督躬任其勤勞蚤莫弗敢懈改行在¶
工部侍郎仁宗皇帝臨御嘉念舊勞陞行部尚書奉命¶
代祀周文武成康陵及秦愍王既還言闗中民瘼深¶
見嘉納賜誥命并追贈祖考妣請告焚黄遂立碑于墓¶
以侈上恩光昭先徳宣宗皇帝嗣位改雲南工部尚書¶
嘗奉命董採殿材於蜀設施有方撫綏有成勞者不怨¶
<pb:KR2g0038_WYG_039-8a>¶
自是朝廷凡有興作重役悉以付之其臨事有條理而¶
體䘏下情所行悉公是以人從事集訕誹不興而屢承¶
勞賜焉友直字居正為人坦夷闓敏雖不與物競而持¶
己正直不屈於物有恤人之心施濟弗惜與人言必歸¶
於忠厚有之官往辭公者必勉以愛民之政與人交悃¶
欵緩急率得其力度量有容屬司之貪詭者以公長者¶
數欺慢之公雖知弗校清議以是益重公春秋七十而¶
卒正統三年某月某日也訃聞上賜祭命工部營繕塟¶
<pb:KR2g0038_WYG_039-8b>¶
禮部賜祭公卿以下皆往祭之李氏之先隴西人元季¶
其曽祖山徙保定清苑自是以來皆隠處不仕而篤於¶
善行祖彦名父人義皆贈資善大夫北京行部尚書祖¶
妣臧妣杜皆贈夫人先十七年卒繼劉及王皆勤内助¶
子男三昉暉惕孫男四曽孫男四諸子将捧□歸厝清¶
苑先兆昉奉吏部尚書郭公所述事狀詣予請文於神¶
道之碑余嘗先銘其先塋矣然與公同事四朝雅相好¶
相知故不辭為叙而銘之銘曰遥遥隴西李所自來徙¶
<pb:KR2g0038_WYG_039-9a>¶
清苑屬元季曹穰之鄉栁荘里土剛水清毓和粹繇曽¶
大考暨祖禰積仁累厚襲休祉式生居正用奮起攄厥¶
純誠事藩邸義旅之興殫勞瘁髙城浚池固根底聮車¶
連轞給饟餽左馳左驅效智謀乾坤既正廓氛翳煌煌¶
天寵峻祿位藩垣超渉冬卿貳冬卿申陟極所至守身¶
涖務嚴劼毖肅肅在公靡怠易心信秉仁處當義恤窮¶
矜鰥急施濟量度恢豁内昭晰有詭罔之弗校計恭事¶
四聖誠一致七十全歸行靡愧必有繼述垂後世故鄉¶
<pb:KR2g0038_WYG_039-9b>¶
之墳歸率制疇其銘者太史氏¶
　　禮部左侍郎李公墓誌銘　　　　楊士竒¶
宣徳七年十月十五日禮部左侍郎李公卒于家訃聞¶
上遣官賜祭師傅六卿而下皆往弔祭卜明年某月某¶
日塟(闕/)　縣某鄉某原其孤栗以治命奉翰林侍讀苗¶
君衷所述事状來請銘禮部尚書毘陵胡公申為之言¶
予與李公同事三聖凡三十年乃按状叙而銘之李之¶
先居平陽之臨汾大父諱仲智父諱師曽元季隨兄希¶
<pb:KR2g0038_WYG_039-10a>¶
賢宦游燕都遂占籍宛平縣而公生焉公諱嘉字允堅¶
天資凝重不妄言笑自㓜卓卓有立志事親孝稍長縣¶
大夫選邑學弟子員前大學士董公倫時為學教諭公¶
從受業旦暮自䇿勵所授書率誦讀數百過四書注釋¶
雖老不忘已而念家貧親老丐罷歸侍養為師者初惜¶
其去遂獻詩達意其辭懇切師憫而從之後選奉祠所¶
禮生事太宗文皇帝於藩邸敬恭祀事恒致其誠無幾¶
丁父憂哀毁動人終䘮不飲酒食肉覽父手澤未嘗不¶
<pb:KR2g0038_WYG_039-10b>¶
流涕而養母愛敬兼盡初世父希賢死於兵無子倉卒¶
藁塟公念及輙悲竟卜吉壤備禮而塟為文皇帝靖内¶
難預效守城勞時南兵逼城城外民有負母入城無所¶
依者公避舍以處之且食之粟民母子得全於急義率¶
類此内難平錄守城功召至南京有司奏授鴻臚寺班¶
數月上親擢為通政司叅議且面諭之曰以爾誠實故¶
擢寘要地必勤必慎毋忝朕命公益盡心力職一日奏¶
事畢自陳臣有老母在鄉里無兄弟侍側願躬迎母就¶
<pb:KR2g0038_WYG_039-11a>¶
䘵養從之既至時初建北京奉命董運木之役於河南¶
憚其智慮夙夜不懈後喪母哀毁如喪父詔賜棺及驛¶
舟歸其喪服闋仍前職遂扈從北将自是廵行皆預扈¶
從後坐累左遷鴻臚寺丞仁廟御極陞左通政使又坐¶
累左遷未行上嗣大統復通政使改北京行部侍郎念¶
其老不堪䌓務又改禮部侍郎公雖精力日衰猶勉强¶
從事未嘗少間再嵗以疾聞賜勅褒諭命致仕又數月¶
不起享年七十公持身端謹一介不茍取予剛方嚴毅¶
<pb:KR2g0038_WYG_039-11b>¶
人不得干以私其任職細務必親故所歴寡合終不為¶
變治家整肅教子係必務學而閒暇道說國初以來北¶
京名賢故老流風餘韻娓娓不窮聽者忘倦葢自是能¶
知而言者鮮矣其歴任散官自将仕佐郎積至通議大¶
夫以公貴再追封二代大父父皆至通議大夫禮部左¶
侍郎大母呉母榮皆淑人追封故妻蔡封繼室趙皆淑¶
人于男四栗直剛簡孫男四震謙泰㢲銘曰嗚呼李公¶
有孝有守遭逢龍興陟帝左右剛毅之資自信勿疑顓¶
<pb:KR2g0038_WYG_039-12a>¶
顓以特莫之或移納言之司宗伯之貳歴年三十終始¶
一致白髪蒼顔鞠躬竭誠三聖在上天鑒孔明奎章龍¶
文奉勅歸第象笏朱衣里閭迓拜從容優游以壽考終¶
綸音及門寵光隆隆嗚呼李公生死榮哀勒銘其藏永¶
示後來¶
　　兵部尚書兼詹事金公墓碑銘　　楊士竒¶
永樂十三年四月十五日兵部尚書兼詹事府詹事金¶
公得疾明日强入朝退疾劇又明日卒公世鄞人自少¶
<pb:KR2g0038_WYG_039-12b>¶
慷慨闊達負氣義壮遊京師遂遊齊魯趙魏以達於北¶
京居北京二十年上初舉義靖内難布衣入見署紀善¶
遂從征伐明年署長史又明年陞工部侍郎永樂二年¶
陞兵部尚書兼詹事府詹公事上敬慎小心毎被顧問¶
知無不言退未嘗泄以是益見禮遇而委任益篤焉輔¶
導儲君以正直自特言無不盡尤見優待遇同列論事¶
徑情直發不肯持兩端依阿而虚已服善沛然若决江¶
河注之海也兵部機務繁劇公嘗推讓同官之賢能或¶
<pb:KR2g0038_WYG_039-13a>¶
一事失當則必自引咎人有片善必稱之雖有素與公¶
異意者其有他善未嘗不稱也里人有數窘辱公公為¶
尚書時其人補吏來京師懼不為容公薦用之或曰彼¶
不於公有憾乎曰顧其才可用柰何以私故掩人之長¶
尤好奨掖善類士有得一官而往見公者必戒之曰國¶
家待士厚所望為民造福耳所至一以濟物為務聞人¶
出片言語渉暴刻輙艴然色變可謂公直慈厚者矣襟¶
懐坦夷神情灑落政務之暇朋從往來酒一壺棋一局¶
<pb:KR2g0038_WYG_039-13b>¶
詠歌談謔相得也事兄世華盡恭撫兄子如子篤交誼¶
朋友卒其子無依公為長育之亦有長育之而為之娶¶
婦者其他賙貧乏恤喪塟所濟尤多慱於史學毎論當¶
時成敗治亂之故娓娓千數百言不竭其源委曲折歴¶
歴如身親覩之者享年六十有三初病且革尚書蹇公¶
侍即盧公往候之問所欲言公曰命至此何言獨念忠¶
始以一夫見上歴數年位列六卿寵極貴盛而未嘗效¶
分寸之報忠即死能瞑目哉已而顧其襁中兒謂二公曰¶
<pb:KR2g0038_WYG_039-14a>¶
忠不能報上恩矣士竒必志上所以寵我者銘我庶幾¶
兒長而或有知也訃聞上為文祭之有曰殫竭心膐克¶
勤夙夜小心慎密始終無間皇太子為文祭之有曰能¶
盡乃心知無不言助益多矣又曰老成忠厚方資之為¶
輔而遽没焉嗚呼觀公君臣之際始終一徳生榮死哀¶
何其盛也公諱忠字世忠祖漢考文英以公貴皆贈資¶
政大夫兵部尚書祖妣樓氏妣馬氏皆贈夫人娶余氏¶
封夫人子男一達公殁時達生始六月明年二月元子¶
<pb:KR2g0038_WYG_039-14b>¶
復初奉公柩歸塟鄞之某鄉某原士竒素辱公知義不¶
可辭故叙而銘之銘曰神龍御天雲翕從之千載之㑹¶
特惟昌期金氏之先宅於東浙世篤善仁蓄涵未發如¶
種必獲迨公奮興明良相逢助自北京奉天靖難公侍¶
帷幄寅恭慎宻畀以心腹邦國載寜榮秩顯命爰貳冬¶
官遂掌邦政遂輔儲君宫臣之首公德多有公存孔厚¶
古之君臣有終不常偉公之終隆隆寵光難名如天維¶
帝之恩公没惓惓庶其後人鄞原之墳湖山鬰盤歸焉¶
<pb:KR2g0038_WYG_039-15a>¶
期藏永永其安¶
　　新建伯榮僖李公墓志銘　　　　　楊　溥¶
公李姓諱玉孟輝字也先世居真定之曲陽至考士中¶
渉河間交河今為交河人髙祖誠曽祖徳榮志田園不¶
求聞達祖雄元上都萬戸士中有孝行樂賑施以醫藥¶
濟人所治輙效未嘗責報鄉人徳之皆以公貴贈中軍¶
都督僉事曽祖妣祖妣皆贈夫人母趙氏封夫人公生¶
而英敏異常見甫成童代父戍營州洪武己夘太宗皇¶
<pb:KR2g0038_WYG_039-15b>¶
帝舉兵靖難自大寜歸附從征所至皆㨗若鄭村壩白¶
河東昌威縣夾河藁城靈璧大戰皆有功隨駕至淮度¶
大江入南京及扈從北征至𤣥㝠河追殺敵人布尼雅實¶
哩由靜逺鎮出廣漠戍敗阿嚕台湖州草冦嘯聚奉命¶
率南京軍合陽所統武侯軍討平之上毎北征皆扈從¶
嘗命總後營宣宗皇帝征武定州總軍扈從北還命守¶
彰德復命從征烏梁海亦預有功公起行伍以奉天将¶
事士由總旗陞百戸再陞指揮僉事壬午冬陞真定衛¶
<pb:KR2g0038_WYG_039-16a>¶
指揮同知永樂庚寅以殺敵人功陞指揮使調府軍前¶
衛領功軍随侍皇太孫洪熙乙巳宣宗即位念公能陞¶
都指揮同知丙午陞中軍都督僉事己酉春進封奉天¶
翊衛宣力武臣特進榮祿大夫柱國新建伯嵗祿八百¶
石賜券誥是冬奉命徃陜西明年徃湖廣改調西安武¶
昌䕶衛正統初命總禁軍公歴仕四十年小心敬畏受¶
知列聖金帛甲胃器皿諸物恒有賜賚而能約以自處¶
人以是多之辛酉夏以疾告命太醫院給醫藥疾亟自¶
<pb:KR2g0038_WYG_039-16b>¶
序遭際恩榮愧無以報遺訓子孫永世無忘八月庚午¶
卒壽七十三訃聞上嗟悼輟視朝一日遣禮部尚書胡¶
公諭祭于其第勅有司給齋糧麻布治棺塋塟追封新¶
建侯謚榮僖配趙氏封夫人相成厥家族里稱賢子男¶
七長英次源先卒次海次賢次良次(闕/)次(闕/)女二長適¶
府軍衛百户范達次在室孫男十二曰竒曰信曰佐曰¶
(闕/)曰倫曰儼曰徤曰稱曰(闕/)孫女三皆在室曽孫二曰¶
政曰(闕/)卒之年某月某日𦵏懐柔縣某鄉某原英奉中¶
<pb:KR2g0038_WYG_039-17a>¶
書舍人張𢎞所述行状請墓銘銘曰維公展也多才詡¶
歴事四朝勲日著厚祿榮封申眷顧貂蟬先接䕫龍武¶
越昔駿奔義旗舉風虎雲龍千載遇𤣥㝠河北廣漢城¶
瞻言白旄奮厥武歸侍東朝司禁旅有偉其體約以處¶
全而歸之有遺裕爵謚褒嘉駢錫與子孫振旅保厥緒¶
懐柔之原良膴膴千百億年安以固¶
　　　豐城侯茂國剛毅李公神道碑銘　楊　溥¶
公諱彬字文質姓李氏鳳陽定逺人父信善騎射少從太祖髙¶
<pb:KR2g0038_WYG_039-17b>¶
皇帝征伐以戰功累官明威將軍四川衛指揮僉事後以老疾¶
致仕公方弱齡補文官即知名成人上下交譽之洪武庚午率¶
所部兵從潁國公征北方歴諾延鴉兒諸山追襲敵人阿達實¶
哩至洮河兒獲人馬數十復歴黒嶺寒山諸處至熊皮¶
山追襲敵雙和爾罕時太宗文皇帝居潜邸聞公智勇¶
深嘉賞之明年公廵視宣府興河保安隆慶懐來諸邊¶
城尋以公父信為遼東都司都指揮使癸酉命公董率¶
築宣厯徳倦口城廵視邊闗明年復命公率兵築萬全¶
<pb:KR2g0038_WYG_039-18a>¶
懐安城又明年命公率兵征哨泥河營黒松林諸處至¶
哈剌之地乃還敵人逺遁庚辰文皇帝舉兵靖難命公¶
率兵攻薊州遵化克之以功陞指揮同知又攻雄縣莫¶
州克之陞都指揮僉事復克大寜城又克敵於鄭村壩¶
克廣昌蔚州大同諸城明年夏於白溝河大戰以功陞¶
都指揮同知進克滄州壬午於滹沱河單橋□城諸處¶
克敵追至彰徳出哨定州陞右軍都督僉事又於楊村¶
交戰被鎗止即遣醫視之賚予優厚俾還北平公辭曰¶
<pb:KR2g0038_WYG_039-18b>¶
臣本戰士豈以徼傷自餒願隨軍效犬馬之力上不允¶
命輪世子守城癸未命公率兵䕶中宫至京師永樂甲¶
申上以四方既平乃論功行賞念公之勞居多封奉天¶
靖難推誠宣力武臣特進榮祿大夫柱國豐城侯食祿¶
一千石子孫世襲自是委托益重乙酉命鎮江西丙戌¶
命廵皂君山丁酉命征交阯有功加祿五百石己亥勦¶
平東海倭冦庚子督操江尋命往長沙討賊孝法良獲¶
之辛丑命捕福建海冦癸邜命佩都督前将軍邙總兵¶
<pb:KR2g0038_WYG_039-19a>¶
守甘肅大振軍威邊境讋伏丁未隨駕至京命佩南征¶
将軍印總兵守交阯逺人莫不仰徳畏威南倕晏然在¶
鎮六年以疾卒時永樂二十年正月十五日也交人莫¶
不罷市巷哭其徳澤及人深矣訃聞上為之震悼輟視¶
朝一日加賜賻儀追封茂國公諡曰剛毅遣官諭祭復¶
追封三代祖考皆上公妣皆公夫人子男四人長曰賢¶
故嗣封豐城侯次芳次恭次禎孫男二人長曰勇今嗣¶
封豐城侯次鉞嗚呼公以武士遭遇龍飛之運乃能建¶
<pb:KR2g0038_WYG_039-19b>¶
勛庸胙茅土東往西討迄無寜嵗可謂國之勞臣矣是¶
豈可以不銘輒因勇之請序而銘之銘曰桓桓李公慶¶
時之逢奮武揚威克效其忠統其父兵所向無敵長驅¶
敵巢左右摶擊烟塵既清武備是營飭彼邊城大振軍¶
聲靖難之師惟公義勇奉戴真人不震不悚通侯之爵¶
帝寵是加世澤之延與國無涯公復何心憚其智力奉¶
命周旋曽不少息或鎮邊方或殄强梁意氣之盛泰華¶
軒昻終于炎荒塟於畿土史臣勒銘光昭千古¶
<pb:KR2g0038_WYG_039-20a>¶
　¶
　¶
　¶
　¶
　¶
　¶
　¶
　¶
<pb:KR2g0038_WYG_039-20b>¶
　¶
　¶
　¶
　¶
　¶
　¶
　¶
　明名臣琬琰續錄卷十五¶
