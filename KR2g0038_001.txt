# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:39.865227
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 卷一
<pb:KR2g0038_WYG_001-1a>¶
欽定四庫全書¶
　明名臣琬琰録卷一¶
　　　　　　　　　　　　　明　徐紘　撰¶
　　太祖高皇帝御製中山武寧王神道碑¶
大明中山武寧王姓徐氏諱達鳳陽府鳳陽縣人家世¶
農業王年二十有二值元末兵興嵗癸巳朕集義旅王¶
束麾下朕視其所以周旋㡬二年動靜語黙悉超羣英¶
於是命為帥首凡有㣲征以代朕行又㡬一載明年乙¶
<pb:KR2g0038_WYG_001-1b>¶
未朕被敵所執敵之帥首亦為我軍所執明日王來以¶
身代朕歸朕歸縱敵帥首易王還已而從朕渡江下采¶
石定太平時機務浩繁姑孰之郡密邇大江况元帥首¶
曼濟哈雅率舟師以拒江面為朕肘腋之患不暇率兵¶
四征乃命王為將擇精兵數千東取溧水溧陽王兵至¶
守者不戰民庶咸安明年丙申春二月敗元舟師於采¶
石王仍屯溧水三月召王從征建業越十日庚寅師入¶
建業越七日丁酉命為大將浮江而下水陸並進東取¶
<pb:KR2g0038_WYG_001-2a>¶
京口大破元師京口已定東探浙右時張士誠擅稱名¶
號遣將已據毗陵旌旗相望其守者潛遣間諜誘我斥¶
堠王察知遣使歸告請勒兵以討朕許之王將三萬人¶
逼近其壘復遣歸告賊勢少窘益兵可下朕遣戰將千¶
餘負甲士三萬師㑹合圍毗陵張士誠自姑蘇發其弟¶
張九六將兵數萬來援王遣兵逆戰不移時破之生擒¶
張九六城守猶堅朕復益新附二萬合勢共圍守者窘¶
甚計出多方誘我新附者二萬新附帥首密從傾營入¶
<pb:KR2g0038_WYG_001-2b>¶
城助彼來戰初我軍環其城而營之因新附者叛四方¶
去其三獨王固守其南開平王猶營東南外一舍之餘¶
扼彼援兵尚未驚移間新附者叛冦迫王營王拒守且¶
戰開平自外來援内外夾攻大敗其衆擒其守將張徳¶
餘軍敗入其城王復環而困之士誠自姑蘇遣將吕珍¶
夤夜入城督兵以守與王相抗初彼軍雖少糧且足用¶
戰守益堅及請降入軍多糧少戰且狐疑丁酉春守將¶
吕珍潛遁城下師旋復遣征寧國城圍援至王發兵扼¶
<pb:KR2g0038_WYG_001-3a>¶
要而戰援者敗俘斬者衆旬日城降宣城亦附凱旋時¶
四方羣雄甚多朕固守江東數郡命王秣馬厲兵以觀¶
四方之勢又明年戊戍命王㸃兵固守建業朕親下淛¶
東金華既平二月師還未㡬遣王西征皖城水陸並進¶
㣲北秋命王西征池州師抵而平陳友諒遣兵來救斬¶
首萬級生獲三千餘時張士誠發兵來冦宜興城陷遣¶
王將兵復取師抵城下不旬日城復生獲三千餘皆戰¶
死其年惟楊元義兵盡歸壬寅秋王從朕下潯陽陳友¶
<pb:KR2g0038_WYG_001-3b>¶
諒敗潰時張士誠發兵攻長興留王守潯陽未㡬召歸¶
師次中塗令復守潯陽比至陳兵已入城守王遣兵與¶
戰陳兵復潰俘斬數千獲其眷屬戰騎彼時潯陽之境¶
空荒棄而弗守師旋建業癸夘春正月取豫章城降命¶
王西取武昌不克班師中塗豫章内變王復討平張士¶
誠北冦夀春朕親往援王為前部張兵敗北旋師金斗¶
周圍其城戰間陳友諒大率兵冦豫章詔王罷金斗之¶
圍歸整舟師解豫章之難秋七月師次彭蠡陳友諒罷¶
<pb:KR2g0038_WYG_001-4a>¶
圍逆戰王身先諸將敗陳一巨艘死者千五百人自是¶
彼軍勢弱我軍威振由王身先癸夘嵗留王守京朕西¶
征武昌甲辰武昌下克陳之後其年大㑹兵於京師乙¶
巳歳命王取淮東淮陰諸州仲夏師旋歳丙午命率甲¶
士二十餘萬東取呉越鏖戰於呉興皁林之野生擒張¶
兵六萬不戮一卒盡赴京師冬十有一月師抵姑蘇明¶
年丁未秋九月姑蘇下兼浙左之大半詔班師命王西¶
略蒼梧九溪率服還軍京師洪武元年戊申春正月朕¶
<pb:KR2g0038_WYG_001-4b>¶
即大位二月命王為征北大將軍銀青榮禄大夫上柱¶
國録軍國重事中書左丞相兼太子少傅信國公命率¶
甲士二十五萬北定中原抵齊魯而民安所過輯兵守¶
禦規畫足食兵不民擾所得壯士帥而徂征不煩朕念¶
北齊旣平命渡河南兵至大梁父老壺漿以迎西下洛¶
陽長驅崤函直抵潼關守者拒戰王命宋國公馮勝拔¶
之朕命據關而守諭歸大梁北下河内由鄴下趨趙州¶
抵臨清其年八月三日辛未北入元都捷奏平元復命¶
<pb:KR2g0038_WYG_001-5a>¶
西下晉冀如命井陘長驅晉冀以平二年春正月召渡¶
河西兵入關中守者皆棄全有關内之地召歸天下太¶
平三年冬十有一月論功行賞命王為開國輔運推誠¶
宣力武臣特進光禄大夫左柱國太傅中書右丞相征¶
北大將軍改封魏國公五年夏五月衆議北入沙漠王¶
至嶺北兵疵而還勅命沿邊輯守歳鎮於燕口外餘民¶
自是收盡海内無虞十七年甲子太陰數犯上將朕惡¶
之召罷北鎮勞之於家是年臘月二十有一日染疾朕¶
<pb:KR2g0038_WYG_001-5b>¶
恐之星馳四召名醫咸至終疾勿瘳明年乙丑二月二¶
十七日己未薨特封中山王諡武寧享年五十有四爰¶
以是年四月十八日己酉葬於鍾山之陰生男四人世¶
子允恭襲封魏國公女四人長燕王妃王平昔言簡慮¶
精當提兵之時令出不二諸將敬若神明所至之處攻¶
城不屠與人不戲凡受命而出及功成而旋每不自矜¶
至於封姑蘇之府庫置元宫之美人財寶無所取婦女¶
無所愛忠志無疵昭明乎日月旣薨朕恐歳月幽遐磨¶
<pb:KR2g0038_WYG_001-6a>¶
迷偉績朕特親筆生前張我武威偃兵息民混一區夏¶
奠安神人之勞以示子孫耿光萬世勒諸堅石樹當神¶
道歌曰景命昌兮天彰錫我英俊兮忠良幽韜秘略兮¶
神機黙温温兮兼剛秉旄鉞而徂征兮既出幡幢繚繞¶
兮雄氣軒昂戰騎靈兮蹄疾旌旗烈烈兮前行六軍濟¶
濟兮甲胄礪矛燦爛兮精鋩舍之兮周廬星列屬櫜兮比¶
比懸傍刁斗聲頻兮令密山川妖魅兮奚藏彎弧力勁¶
兮射欃槍㡬披星月兮秋霜奮志海内兮孰前當摧堅¶
<pb:KR2g0038_WYG_001-6b>¶
撫順兮我武惟揚¶
　臣惟古功臣之薨壙有誌墓道有碑禮也然自唐以¶
　來皆命詞臣為之惟我聖皇芟夷羣雄混一區宇雖¶
　股肱爪牙非止一人而中山武寧王實元勛之首南¶
　收呉越北定中原東平齊魯西入關陜大抵皆王之¶
　功今其薨也聖上以王豐功偉績始終本末非詞臣¶
　所能周知故親筆之刻置墓道自古人君禮報功臣¶
　未有若斯之盛者也臣等不敏幸得同侍經筵欽覩¶
<pb:KR2g0038_WYG_001-7a>¶
　御製不勝感激流涕謹拜手稽首書於碑文之左文淵¶
　閣大學士奉議大夫臣朱善承務郎左春坊左贊善¶
　臣劉三吾承務郎左春坊司直郎臣汪仲魯翰林院¶
　侍詔臣沈士榮孫大雅謹書¶
　　勅賜滁陽王廟碑　　　　　　　　張來儀¶
洪武十六年十一月七日皇上親藁滁陽王事實召太¶
常司丞臣張來儀諭之曰王之恩徳注在朕心今滁有¶
廟祀而碑刻未具甚闕典也汝其據此為文於石臣來¶
<pb:KR2g0038_WYG_001-7b>¶
儀謹再拜奉詔按王諱子興姓郭氏其先曹州人王父¶
少好術數常從異人遊得其書年長未娶南逰定逺邑¶
人神其術將有為叩之必驗邑中富翁家有處女以瞽¶
未許稼王父過其門翁以女命來卜數成曰此貴人也¶
翁曰瞽目未配王父曰翁能不鄙我乎則妻之翁曰諾¶
既而娶不數年夫婦家日贍生子三女一王中子也始¶
生父卜之喜謂人曰是兒得佳兆異日非常必大吾家¶
旣長兄弟别業三人皆善殖產元末民間有造言者王¶
<pb:KR2g0038_WYG_001-8a>¶
誤中其説信之甚篤忽不事業而妄散家財陰結賓客¶
至正壬辰汝潁兵起王識天下當變乃召所結賓客子¶
弟拔濠梁據之時皇上潛居民間為訛言所逼懼禍將¶
及遂挺身入濠梁抵其城為門者所執將欲加害人以¶
告王王親馳活之撫之麾下間召與語異之取為親兵¶
居數月王謂曰汝單居當為汝婚王暮歸與夫人飲食¶
語及斯事次夫人忽惋惜謂王曰方今兵亂正當收召¶
豪傑是子舉止異常若不撫於家而使為他人之親是¶
<pb:KR2g0038_WYG_001-8b>¶
失智矣王悟遂以女妻之孝慈皇后是也王為人勇悍¶
善戰時軍師四人名位皆在王上王素剛直不屈人下¶
每遇事四人瞋目語難而王剖决通敏數以非語侵之¶
衆故含忍未㡬客軍首帥彭趙以兵來駐濠二姓皆僣¶
稱王王等遂為所制一日衆挾趙勢拘王於獄將害之¶
皇上自軍馳歸或曰勿往曰再生父母有難可不赴乎¶
遂入王家明日彭帥聞遣人釋王以歸明年夏還故里¶
收元卒七百獻王王就令將之又明年夏染末疾未差¶
<pb:KR2g0038_WYG_001-9a>¶
王聞元義兵欲歸將説之左右無可使特過寢門示意¶
趑趄因請扶疾往卒説降之得其精卒三千既而彭趙¶
東屯泗洲因挟王以往時皇上方駐滁陽知衆不可共¶
事獨堅守以待復遣人賂彭趙左右賂行王得縱歸滁¶
陽時王兵共四萬其麾下僅萬人皇上所部三萬有竒¶
明年乙未王命守和陽既而信流言親至和陽視師值¶
王仇人亦駐其中聞王至移軍異處皇上禮送行者俄¶
為所艱王聞驚懼得疾尋卒歸塟滁州夫人張氏生三¶
<pb:KR2g0038_WYG_001-9b>¶
子長戰歿次為降人所陷㓜與羣小陰謀伏罪次夫人¶
張氏生女一為妃生蜀王豫王如意王女二洪武元年¶
天下既一剖符行封追思更生之恩實帝業所始乃封¶
滁陽王建廟墓滁陽命有司歳時率滁人祭之臣來儀¶
伏聞自古帝王之興雖受命於天未始不因乎人葢必¶
有所佑助維持而後成及其既成也其所佑助維持之¶
者亦得以與享其榮傳之無窮而施之罔極惟我皇上¶
奮布衣提一劍而起外無尺土一民之助而王能脱危¶
<pb:KR2g0038_WYG_001-10a>¶
難識幾㣲納於貳室授以兵柄慨然不少吝惜遂肇大¶
業可謂有知人之鑒矣及今大統既定四海一家推本¶
尋源實由於王爰建顯號俾永永血食葢非王無以開¶
萬世之業非皇上無以永王之名臣謹即是為銘銘曰¶
皇受天命發跡濠梁方其始興附於滁陽滁陽先知識¶
聖於㣲聖有大難王脱其羈取彼神龍翼之風雲浴日¶
咸池洗其垢氛龍騰日升伊誰之功有相自天實啟王¶
衷皇奮無旅王命予之皇室無嫓王命女之謀行諫從¶
<pb:KR2g0038_WYG_001-10b>¶
肝胆勿疑萋斐之言終莫我離秉鉞專征付以閫外顛¶
強蹙驕有衆日大變生不意卒疾於驚何啟其緒勿享¶
其成皇明日昌旣臣萬方割符錫爵乃侯乃王爰念舊¶
恩極天罔報一飯必酬矧有大造乃封大郡乃建廟廷¶
乃復滁人䕶其園塋祠官孔嚴報祀春秋罍酒鉶羹黍¶
稷羊牛王其來歆勿曰無後王女皇妃三子挺秀王支¶
百世王有廟祀紛紛羣雄孰王之似小臣受詔作此銘¶
詩勒著貞珉以永無期¶
<pb:KR2g0038_WYG_001-11a>¶
　　鄂國常公開平忠武王神道碑銘　宋　濓¶
洪武二年己酉秋七月七日銀青榮禄大夫上柱國中¶
書平章軍國重事兼太子太保鄂國常公薨於軍中二¶
十三日訃聞皇帝為之震悼罷朝在廷之臣莫不灑泣¶
越明日詔中書定議贈翊運推誠宣徳靖逺功臣開府¶
儀同三司上柱國太保中書右丞相追封開平王諡忠¶
武八月朔日柩車至龍江上往臨奠慟哭而還親為擇¶
地於鍾山草堂之原營建宅兆及棲靈之祠凡百須之¶
<pb:KR2g0038_WYG_001-11b>¶
具一給於官不以煩其家至冬十月九日始塟復推恩¶
及其三代皆為王爵生榮死哀可謂至矣上猶念其功¶
不置召臣濓於庭而謂之曰朕東撫高麗西抵吐番北¶
際沙漠南來交阯占城莫不稽首奉命計其開拓之功¶
以十分而言王葢居其七八朕今手録戰伐次第以授¶
爾尚為文勒諸豐碑以著王之功於無窮焉臣濓受詔¶
而退謹再拜序而銘諸幽王諱遇春姓常氏濠州懷逺¶
人世為農家賦性剛毅膂力絶人歳壬辰羣雄並起江¶
<pb:KR2g0038_WYG_001-12a>¶
淮為之鼎沸時王年二十有三為羣盜劉聚所得聚覩¶
王狀貌竒偉拔於行伍而信任之王每出戰必鼓勇争¶
先聚深喜之王察聚所為終不能有成欲擇所依乙未¶
聞上駐兵和州領衆數十人棄聚來歸居兩月餘請為¶
前部先鋒上曰爾之來者為士卒糧絶故就食耳爾自¶
有主我安得而留之王請之再三至於涕泣上曰爾姑¶
從吾渡江俟克太平委身事吾未晚也夏六月上先抵¶
采石磯元兵陣於磯上而磯下巨舟如織相距僅三丈¶
<pb:KR2g0038_WYG_001-12b>¶
餘猝難登岸王乘快舸相繼而至上麾之使前王即舍¶
舟挺戈先登衆皆披靡遂拔采石乘勝取太平從上守¶
禦廼始授總管府先鋒冬十月陞管軍總管丙申春二¶
月元中丞曼濟哈雅復以兵屯采石南北不通上慮將¶
士雖渡江而其父母妻帑尚留淮西勢莫可致命王綂¶
兵攻之王至設疑兵以分其勢而以正兵與之合及戰¶
别出奇兵擣敗之悉俘其精鋭自是元兵扼江之勢衰¶
矣尋守溧陽攻建康功為諸將先三月從今大將軍右¶
<pb:KR2g0038_WYG_001-13a>¶
丞相徐公達克鎮江夏四月授承信校尉領軍先鋒秋¶
九月再攻常州㑹有軍叛去與偽呉張士誠合徐公被¶
圍於牛塘王與諸將力戰大敗其衆擒士誠梟將張將¶
軍徳冬十有一月陞統軍大元帥丁酉春三月遂克常¶
州遷中翼大元帥夏四月從徐公下寧國秋八月克馬¶
䭾池冬十月取池州戊戍春擢江南行中書省都督馬¶
步水軍大元帥冬十有二月上親取婺州己亥夏四月¶
轉鎮國上將軍同僉書江南等處行樞密院事守婺城¶
<pb:KR2g0038_WYG_001-13b>¶
尋命攻衢州降之冬十月陞僉院十有二月攻杭州庚¶
子夏五月召還京師從徐公拔安慶趙普勝之水寨時¶
偽漢陳友諒揚言援安慶王䇿其必攻池州以羸弱守¶
城伏鋭士於九華山明日友諒兵果來攻城伏兵四合¶
俘殺萬餘人六月友諒入太平犯龍灣王共謀擊敗之¶
已而上整舟師襲友諒留王守京師軍民無敢譁辛丑¶
春三月拜江南行中書省參知政事秋七月從上取安¶
慶破江州回守龍灣冬十一月張士誠出兵冦長興上¶
<pb:KR2g0038_WYG_001-14a>¶
時駐九江聞報還京師命王往援士誠兵敗俘殺五千¶
餘人壬寅春修安慶城羅友賢搆亂據池州神山寨將¶
與士誠通杭歙震動命王往攻之癸夘春正月擒斬羅¶
友賢餘黨悉平三月張士誠遣兵圍劉福通於安豐王¶
從上擊之將戰王突入其陣三戰三勝敵兵大敗而去¶
俘獲士馬無算遂同徐公圍廬州凡三月城將下適陳¶
友諒攻南昌王解圍而還秋七月從上率諸將往援八¶
月遇友諒於彭蠡湖之康郎山王與之聫舟大戰呼聲¶
<pb:KR2g0038_WYG_001-14b>¶
動天地無不一當百縱火焚偽平章舟風急火熾十里¶
之間湖水盡赤敵將張定邊素號梟猛奮前迎戰王射¶
之定邊中矢走友諒乃退保鞋山諸將以友諒兵尚強¶
請縱其去王獨不言及我師出湖口皆言江流湍急欲¶
放舟而下上知其情命以舟扼上流王應之諸將乃遡¶
流而上舟蔽江面控湖口者旬有五日友諒軍食乏出¶
江求戰王遣火舟火筏禦之敵兵奔潰追北數十里與¶
之酣戰自辰至未不解上所乘舟及王舟皆膠於沙王¶
<pb:KR2g0038_WYG_001-15a>¶
旣脱御舟而已舟被圍復力戰而脫於是友諒中流矢¶
死士卒十萬皆降未幾其臣立友諒之子理於武昌冬¶
十月王帥師討之四面合圍甲辰春二月理銜壁出降¶
荆湖之地望風皆附陞中書平章政事秋七月從徐公¶
取廬州八月遂自將兵平臨江之沙坑麻嶺十洞牛陂¶
諸寨進取贑州乙巳春正月克之悉定南安南雄韶州¶
夏五月還兵取安陸襄陽冬十月從徐公克泰州丙午¶
春三月復從克高郵夏四月淮安濠泗徐宿安豐皆下¶
<pb:KR2g0038_WYG_001-15b>¶
秋八月諸將攻浙西師次太湖偽萬户尹義等逆戰王¶
擒之直趨湖州之毗山與敵兵水陸鏖戰敵兵大潰遂¶
抵城下塞其四門晝夜環攻之偽丞相張士信悉發境¶
中兵為援屯於舊館出我師之背王綂奇兵由大全港¶
入結營東阡復出敵背且填壅溝港絶其歸路士誠知¶
事急親出兵拒鬭王一鼓勝之士誠復遣其將徐義統¶
赤龍船親軍來援王復擊之敗於烏鎮冬十月舊館降¶
得兵六萬十有一月湖州亦下遂進圍平江丁未圍之¶
<pb:KR2g0038_WYG_001-16a>¶
益急士誠收合餘燼猶背城百戰降其將士且盡秋九¶
月始克之縛士誠來獻籍其兵二十有五萬乃加授中¶
書平章軍國重事疏封鄂國進爵上公冬十月復授征¶
北副將軍同徐公奉命北伐戊申春正月上即皇帝位¶
國號大明改元洪武王與徐公下山東諸郡遂攻汴梁¶
守臣李景昌遁進攻河南敵兵五萬屯於洛水之北將¶
出迎戰王布陣既定單騎執弓矢衝入其隊敵發二十¶
騎攢槊刺王王一箭中其前鋒大呼殺入悉獲其衆而¶
<pb:KR2g0038_WYG_001-16b>¶
河南諸城先後皆平上幸汴京謀取燕都秋七月徐公¶
與王渡大河河北諸郡又平八月三日燕都不戰而克¶
元君北奔師次太原其守將庫庫特穆爾帥衆來禦其¶
鋒鋭甚王與徐公謀曰我騎兵雖集而步卒未至何以¶
能戰莫若遣精騎夜刼其營其衆可亂衆亂主將可縛¶
也徐公如王言庫庫特穆爾果中傷而遁己酉春正月¶
進攻大同竹真棄城走河東又平遂西入秦張良弼遁¶
李思齊迎降奉先鳳翔鞏昌臨洮又平夏五月元將伊¶
<pb:KR2g0038_WYG_001-17a>¶
蘇侵通州有㫖命王以所部軍東還拒之遂擣永平過¶
惠州獲江文清士馬以千計至大寧伊蘇遁破開平元¶
君又北奔追至北河俘其宗王三人及平章鼎珠等凡¶
得軍士萬人車萬兩馬三千牛五萬全師還燕次柳河¶
川得疾而薨享年僅四十耳王之為人守謙而不矜有¶
功而無過運籌决勝之方不學而能其從大將軍東征¶
西伐而能遵守節制及其自將兵則所至無不克捷由¶
其智識明而材力雄故施之各得其宜嗚呼若王者可¶
<pb:KR2g0038_WYG_001-17b>¶
謂開國之殊勛者矣王之曽大父四三府君累贈銀青¶
榮禄大夫上柱國中書平章政事追封開平王諡莊簡¶
妣張氏追封開平王夫人大父重五府君累贈開府儀¶
同三司上柱國少保中書平章政事追封開平王諡安¶
穆妣陳氏追封開平王夫人父六六府君累贈開府儀¶
同三司上柱國太保中書右丞相追封開平王諡靖懿¶
妣高氏追封開平王夫人妻定逺藍氏封開平王夫人¶
子男三人曰茂曰昇曰森皆上所賜名女三人長許為¶
<pb:KR2g0038_WYG_001-18a>¶
皇太子妃餘皆㓜臣濓聞之昔日唐太宗起義兵而定¶
天下當時有尉遲恭者棄劉武周仗劍來從其後輔成¶
唐業而恭之功為多於是生有鄂國之封殁有忠武之¶
諡今王之功非恭之所可及上之所以遇王者封諡與¶
之雖全而其王爵之加㤙數優渥揆之於唐誠又過之¶
史臣所謂君臣相遇千載一時者豈不異世而同符也¶
哉是宜銘諸貞石傳之千萬世一以昭聖天子垂念功¶
臣如此之至一以著王之勲烈於不朽云爾銘曰聖皇¶
<pb:KR2g0038_WYG_001-18b>¶
開天豪傑四從龍興而雲虎嘯而風義旗所指山岳震¶
動颷馳霆舂孰不神竦維忠武王其氣至剛仗劍來從¶
飛渡大江無堅不摧無敵不碎席卷長驅易如拾芥平¶
呉定越帖荆撫淮威聲所加大小畢來齊魯既寧汴洛¶
亦定直指幽燕不戰而勝元君逺逝六軍倒戈本根旣¶
撥何有條柯乃收晉冀乃清秦隴乃狥遼海人百其勇¶
茫茫朔漠灤河所經誓將剗滌邊塵弗驚王之忠精上¶
貫天日煜其有光亘古不沒副戰百捷備殫勤勞光輔¶
<pb:KR2g0038_WYG_001-19a>¶
帝業翊運之勛靖逺之威在古或罕於今見之大功垂¶
成王忽長逝當宁興哀如失一臂爰加恩寵用錫王封¶
衮衣繡裳炤耀泉宫天子曰噫未慊朕志其推爾爵上¶
褒三世死生哀榮孰可比焉王雖云沒生氣凛然鍾山¶
之陰隧道有石詞臣勒銘垂示千億¶
　¶
　¶
　¶
<pb:KR2g0038_WYG_001-19b>¶
　¶
　¶
　¶
　¶
　¶
　¶
　¶
　明名臣琬琰録卷一¶
