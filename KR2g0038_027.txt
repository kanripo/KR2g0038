# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:39.921954
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 續錄卷三
<pb:KR2g0038_WYG_027-1a>¶
欽定四庫全書¶
　明名臣琬琰續錄卷三¶
　　　　　　　　　　　　　明　徐紘　撰¶
　　侍郎孔公墓誌銘　　　　　　　薛　瑄¶
公諱文英字世傑系出宣聖之裔大父諱彦明娶曹氏¶
父志學娶蔣氏自彦明值宋季兵作徙家武安再徙邯¶
鄲父志學又徙陜西安化縣遂家焉比再世皆積行隂¶
徳弗耀于時志學生五子次即公也公生有美質其父¶
<pb:KR2g0038_WYG_027-1b>¶
遣入縣庠從良師友習舉業中永樂十五年鄉試登辛¶
丑科進士宣徳元年初知江西廬陵縣未幾以事至京¶
師擢任浙江道監察御史三年累奉璽書巡視北直𨽻¶
民瘼事訖條奏所以消弭之方大荷寵賚值浙江黄巖¶
縣有健訟者搆捏齊民三千人相聚譸張為非公奉勅¶
諭俾往體量鞫問公至則取其文狀究察端緒所自起¶
遂得其所以搆造者羅織之詞一訊衆情皆服立遣詿¶
誤之衆獨械首訟一夫來京處治人皆交口以明果稱¶
<pb:KR2g0038_WYG_027-2a>¶
之十年丁内艱正統紀元廷臣奉詔選能御史分理天¶
下軍政公以廷臣薦乃驛召至京改河南道奉勅清理¶
江西軍伍九年滿考陞支五品俸仍理前事正統五年¶
陞湖廣按察使九年丁外艱部屬軍民狀公公平之蹟¶
相率訴御史乞留御史㑹奏得㫖報可奪情起復涖事¶
後以事至京師景泰紀元今皇上詔擇有文武才謀可¶
鎮邊闗者吏部以公名上遂陞大理寺卿俾奉勅鎮守¶
紫荆闗及提督緣邊軍務公至練兵有法設險有要弛¶
<pb:KR2g0038_WYG_027-2b>¶
置得宜闗備大飭内外晏然無警軍民皆得以樂生興¶
事六年春上以刑部左侍郎員缺且邊闗無事仍驛召¶
公補其缺次年為景泰七年二月二十八日卒于官詔¶
如例遣官諭祭修墳安葬公生當洪武甲戌五月初七¶
日卒是年月日蓋甲子一周又三嵗矣公娶陳氏生子¶
男四曰宇宗宙宏女四孫男三公性質温厚居家孝友¶
接人謙和於世利澹然寡嗜好既力學尤通吏事登科¶
為名進士治邑為賢令尹出入風憲綱紀卓然鎮守邊¶
<pb:KR2g0038_WYG_027-3a>¶
闗事功就緒入貳秋官庶獄明慎其行已歴官大節可¶
見如此又歴仕清朝荷國家舉推恩之典贈其祖通議¶
大夫大理寺卿祖妣淑人封其父文林郎監察御史贈¶
通議大夫大理寺卿母封孺人贈淑人公加授正議大¶
夫資治尹陳氏封孺人至淑人實有三世疏封之榮公¶
既没又荷聖朝褒䘏之典諭祭有文窀穸有造其可謂¶
有光前後善始善終者矣公之子宗將以某年月日奉¶
公柩葬于某山之原乃奉公狀纍然喪服來乞銘則為¶
<pb:KR2g0038_WYG_027-3b>¶
之銘曰有璞必追有木必材孰人之瑰而用與違君惟¶
其魁孔牒世輝有胎有胚有敷有為所持不回所職不¶
隳所積既徽所成惟丕祖考逺綏嗣慶世纍甲子訖推¶
幽銘永垂¶
　　尚書恭定年公神道碑銘　　　　李　賢¶
天順庚辰户部尚書缺人皇上以年公富可當其任有¶
惡其執法者沮之乃屬吏部改議上曰掌國計者正用¶
執法之人卒用公命下朝紳皆悦已而在任公勤慎宻¶
<pb:KR2g0038_WYG_027-4a>¶
士望益重一旦以疾卒無有不悼惜者其子請銘其神¶
道之碑按侍郎薛君狀公字大有號謙齋姓嚴氏上世¶
莫詳所居曽祖孟陽仕元為萬户守滁陽因家全椒元¶
季兵亂子孫流徙鳳陽之懐逺洪武初附版籍悞以嚴¶
為年遂因之祖遇春父景和俱以公貴贈資政大夫户¶
部尚書祖妣朱氏妣邵氏俱贈夫人公甫十嵗即入邑¶
庠為子弟員明敏端重師友咸器異之弱冠領永樂丁¶
酉鄉薦明年以乙榜教諭濟南之徳平年雖少而教規¶
<pb:KR2g0038_WYG_027-4b>¶
甚嚴諸生多所造就秩滿以績最擢吏科給事中兼署¶
刑科糾正遺失務全大體宣徳乙卯吏部薦陞光祿少¶
卿宣廟欲大用之乃奏留不下久之特陞陜西布政司¶
右㕘政至任即巡歴郡邑察民隠革吏弊興學勸農尤¶
嫉贓吏貪墨者聞風即託故解去鎮守憲臣獨加禮焉¶
或措畫未宜聞公言即止初三邊士馬衆盛供費浩繁¶
民皆疲於逺輸而郡邑豪猾之徒又因緣為奸邊儲多¶
空乏朝廷深以為慮乃屬公總之公量地逺近按收之¶
<pb:KR2g0038_WYG_027-5a>¶
遲速定其徴科防其出入立法甚嚴夙弊盡革民不告¶
勞而邊廩實矣正統甲子陞河南右布政使惠故及民¶
愈廣時隣省饑民流聚南陽陳州諸處無慮十數萬剽¶
掠居民有司莫能制公往撫諭乃分散安輯而賑䘏之¶
衆皆感公之徳願為編民己巳轉左布政使未㡬北兵¶
入境雲中烽火通於京畿軍民走避道阻糧絶朝廷憂¶
之以公有謀為特委督運糧餉八萬石濟邊吏民聞公¶
號令皆冒險而進無後期者邊餉以充明年用邊將論¶
<pb:KR2g0038_WYG_027-5b>¶
奏進都察院左副都御史提督大同軍務兼理邊儲時¶
軍民瘡痍未復室家離散呻吟之聲不絶公招亡撫存¶
舉廢政革科徴抑豪横廣屯田軍民始有更生之望初¶
倉庫所儲多為勢要侵敓公至悉追復之由是軍務數¶
興穀錢不乏時邊庭大將而下多納賂冒功公至悉核¶
實不錄故爵賞無濫及者景泰乙亥丁外艱朝廷以邊¶
警方急奪哀視事公懇乞終制不允天順改元將臣石¶
彪因私怨以危事中公逮繫于京賴英廟保全乃令致¶
<pb:KR2g0038_WYG_027-6a>¶
仕不數月即起為南京兵部右侍郎尋轉户部右侍郎¶
巡撫山東隨復左副都御史公按行青齊諸郡官吏畏¶
服奸豪屛迹有夷人居東昌者多頑獷弗率其首羅姓¶
者尤為桀黠公慮為患乃言于朝因其來京留之以消¶
其不逞之謀庚辰春召為户部尚書英廟知公忠直禮¶
遇優厚公益毖懋夙夜不懈以國計為己任然處之以¶
靜不動聲色而事無不集癸未賜誥命詞極褒譽甲申¶
春公以陜西累年用兵而督饟道者多不得人乃薦三¶
<pb:KR2g0038_WYG_027-6b>¶
人為藩司郡守使理其事吏部以公為侵官公上疏極¶
論大臣薦賢為國之道且以年至七十懇乞致仕上初¶
臨御以公舊臣慰勉之使復任忽得瘡疾且劇上命醫¶
往視竟不起深為之震悼輟視朝一日賜諡恭定復遣¶
官諭祭令有司治葬事朝之公卿大夫莫不弔哭盡哀¶
公為人剛正言不輕發廉静寡欲遇事敢為臨利害不¶
少變氣節才識世不易得生於洪武乙亥十一月七日¶
卒于天順甲申四月十六日享年七十配蘇氏贈夫人¶
<pb:KR2g0038_WYG_027-7a>¶
子男四人長茂次芳國子生次英次華孫男八人卜以¶
是嵗某月某日歸葬于先塋之次銘曰天順人才一時¶
極盛有偉年公尤號敬正既司國計法不可揺峨冠秉¶
笏挺然獨標有偉年公敭歴最久始終不渝惟道是守¶
屢摧不折勵操愈剛儼如蒼檜任披氷霜有偉年公一¶
代無㡬星鳳之祥海内咸視皇䘏耆舊恩禮是優恭定¶
之名百世之休形歸泉臺無虞有妥史臣作銘刻石道¶
左¶
<pb:KR2g0038_WYG_027-7b>¶
　　刑部尚書劉公墓誌銘　　　　　李　賢¶
劉之先河南祥符人其逺祖有曰功甫者仕宋為江西¶
萬安丞子孫因家焉公諱廣衡字克平曽祖仁一祖昭¶
年父俊英俱業儒不仕祖父以公貴累贈資善大夫刑¶
部尚書祖妣鄭氏妣歐氏累贈夫人公自幼穎敏在等¶
倫中卓異如老成蚤失怙恃遭家多難諸弟幼弱公與¶
兄廣泰綜理家務家遂以振閭里莫不嘉羡曰劉氏有¶
子矣洎長入邑庠授易于鄉先生翰林檢討宋琮永樂¶
<pb:KR2g0038_WYG_027-8a>¶
庚子遂領江西鄉薦益肆力於學登甲辰進士宣徳戊¶
申拜刑部廣東司主事乙卯陞陜西司員外郎正統丁¶
巳再陞浙江司郎中凡歴三署廉明之譽翕然庚申秋¶
朝廷軫念四方多罹饑饉欲廣蓄積以禦荒嵗乃簡廷¶
臣分理預備之政勅以便宜從事而公在首選往浙江¶
即日上道遍歴郡邑所區畫甚多得粟數百萬石為四¶
倉以儲之復督勸有司築陂塘抑豪强拯困敝事集而¶
民不擾既還朝廷嘉之甲子陞陜西按察司副使命専¶
<pb:KR2g0038_WYG_027-8b>¶
理重刑凡疑獄賴公而明者甚衆己巳陞陜西布政司¶
右布政使明年上以陜西邊務方殷陞都察院右副都¶
御史鎮守闗中蓋特陞也公益感激自效條陳十事皆¶
安邊禦冦利國便民急務多見施行時邊報多警公從¶
容裁處咸得其肯綮督修城堡七十餘處復奉勅轉輸¶
軍餉數萬石於邊城適嵗旱民饑因設法濟之俾不失¶
所而公家之務亦辦尋召公還京治院事未㡬復命往¶
錄南京法司之獄多所平反既還有白金綵幣之賚壬¶
<pb:KR2g0038_WYG_027-9a>¶
申秋復奉命糾察湖廣庻職之廉貪者凡所黜陟人服¶
其公且條陳軍民利病數事多見採納既還勞以羊酒¶
時浙江福建民鄭懐冒王孝心等作亂特勅公馳徃督¶
兵捕之至則賊已就擒公察其嘯聚之故以山有銀場¶
連亘深僻賊得潛伏其中即命伐山通道且奏設縣治¶
以便巡視其患遂息已而守臣以所獲賊屬俱論謀逆¶
報功希賞公覈其實得首惡者十餘人悉縱之事峻而¶
還賜白金綵幣甚厚丙子復奉勅巡撫遼東提督軍務¶
<pb:KR2g0038_WYG_027-9b>¶
鎮静不擾逺近悦服天順改元春皇上復位特召公還¶
陞刑部左侍郎八月遂進尚書累膺金帶繡袍之賜公¶
感知遇益自力以圖報稱秋九月忽遘風疾而瘖即上¶
章懇乞駭骨詔許之既而言語如常衆醫皆喜曰公疾¶
瘳矣公獨不以為然惟諄諄屬後事未數日疾果復作¶
竟不起天順二年十二月十五日也距生洪武某年某¶
月某日享夀六十有四上聞訃嗟悼遣官致祭于其家¶
復命有司為塋葬事公為人直諒通敏寛厚坦夷處已¶
<pb:KR2g0038_WYG_027-10a>¶
接人一出於誠不立厓岸平居温然和氣可掬及遇事¶
能斷毅然不可奪而廉介之操始終不渝雖歴通顯服¶
食無異於寒士尤以文學推重於時所為詩文有集藏¶
于家娶康氏累封夫人子男四曰述古曰述憲中順天¶
府鄉試曰述(闕/)曰述績為邑庠生孫男二銘曰木有松¶
焉挺然秀拔石有玉焉孚暢旁達大江之右懿此劉公¶
卓卓温温如玉如松發跡司刑爰列三署巨臬名藩大¶
有時譽都臺薦升司冦載登既忠以勤皇寵是膺皇寵¶
<pb:KR2g0038_WYG_027-10b>¶
是膺惟徳之厚惟才之長惟學之富懿此劉公邦家之¶
光胡不慗遺皓首巖廊我懐伊人昭代希有刻銘堅珉¶
永世不朽¶
　　侍講學士曽公行狀　　　　　　劉　球¶
公姓曽諱鶴齡字延年一字延之其先有仕唐為先州¶
團練使曰慶者再𫝊至搆避五季亂自金陵徙江西因¶
家泰和六𫝊至宗彭澤令安定清川丞安中監察御史¶
安强兄弟俱起甲科而族益顯彭澤九世至元瑞金教¶
<pb:KR2g0038_WYG_027-11a>¶
諭約生九韶仕洪武中以弛利便民罷還黄蓬湖官歸¶
而教行子共共子贈翰林修譔伯髙尤䆳于學舉賢良¶
校官皆不就曰吾上世連仕不達而有徳于民食其報¶
者在吾子乎吾何以仕為即公之考也母太安人胡氏¶
梦星墜卧内感而生公公少異常兒及受學家廷不煩¶
督責自力于業既冠與其兄椿齡以書經同領永樂乙¶
酉鄉薦明年㑹試留養未行其兄遂第進士為庶吉士¶
翰林以没仰事俯育之責萃公一身繼遭父喪内外斬¶
<pb:KR2g0038_WYG_027-11b>¶
然無足賴者又以閭右齟齬弗克康厥居積學之餘稍¶
出所有授學以自給久而從學者衆贄入益不貲迺營¶
故業邑城之西為久安計諸子頗長足事事遂辭太安¶
人赴永樂辛丑㑹試時今少師廬陵楊公司文衡務先¶
典實之作以洗浮腐之弊喜公諸篇悉優多梓行之至¶
今評程文者以是科為最廷對居第一擢翰林修譔洪¶
熈乙巳受勅封贈父母妻宣徳改元奉命如南嶽及舜¶
神農二陵修祀事宣徳庚戌同考禮部㑹試修太宗仁¶
<pb:KR2g0038_WYG_027-12a>¶
宗實錄成受白金綺幣之賜進秩為翰林侍讀明年乞¶
歸省道聞太安人訃哀毁終喪復官預修宣宗實錄正¶
統戊午書成受賜如初進秩為翰林侍講學士尋拔奉¶
訓大夫是秋考順天府鄉試初試之夕場屋火試卷亦¶
有殘缺者有司懼罪不敢以更試為言惟欲請葺場屋¶
以約後兩試公曰必更試然後其弊滌至公著不然雖¶
無所私亦招外謗朝廷何惜一日之費以成此盛事哉¶
有司具二説以進命下悉如公言衆皆懾服得士亦審¶
<pb:KR2g0038_WYG_027-12b>¶
嘗自謂吾齒未艾而精神覺已衰吾生其不久乎一夕¶
課其子忘倦明旦造朝與同列言笑自若退而得疾未¶
半晝没蓋正統辛酉三月二十一日也館閣中大為之¶
慟上聞遣禮部左侍郎王公致祭自公卿至勲戚貴臣¶
交致奠𫝊聞者莫不悼惜公生洪武癸亥四月十八日¶
歴春秋五十九配陳氏封安人子男五序廉應庶庾序¶
由進士起家為行人司行人廉乙卯貢士孫男八惟公¶
中懐坦直畧無一毫廞□矯枉而處事遇物井然有理¶
<pb:KR2g0038_WYG_027-13a>¶
起居休如也事親孝於家極雍睦訓育其兄之遺孤庠¶
自晬至有室卒成偉器致有弋陽司訓之薦嫁庠女兄¶
弟二人如己女寡姉孤甥無不席其庇嘗分上賜金買¶
田以給先祀積俸餘以周族人之貧者親故亦多蒙其¶
惠與人交初若難合久而益親所知為達官立當道者¶
不少每燕見必以公天下期之未嘗及於私教學者欲¶
其必先本領毋徒徇外欲速以自小其志故經其指引¶
者無分達與未達俱有儒者風其文有詩歌詞賦頌贊¶
<pb:KR2g0038_WYG_027-13b>¶
累千篇傳記序説半之行狀墓銘碑讄雜文三百皆出¶
新意得古法無所襲於外而有益於道徳仁義之説為¶
多可謂没而有不可没者矣公就殯之三月序致使命¶
自南夷至將奉柩歸故鄉用某年月日葬其邑某鄉某¶
山之原以公同榜士獨球一人在翰林又素相厚來請¶
狀以為謁銘圗不朽之地義不可辭因述其世出事行¶
如此庶立言君子有所考焉¶
　　大理寺卿王公墓表　　　　　　李　賢¶
<pb:KR2g0038_WYG_027-14a>¶
吾鄉之士顯達者甚衆求其志節介然而潔白自守者¶
大理寺卿王公其人也嗚呼公今逝矣年止四十有七¶
可勝痛哉其弟宜乞予為公墓表義不容辭公諱宇字¶
仲宏姓王氏别號厚齋祥符人也曽大父敦本大父友¶
徳皆樂善好義隠居不仕父希哲讀書執禮行著鄉閭¶
母丁氏有淑徳公自幼穎秀異於羣兒父母獨鍾愛之¶
童丱時從師受業日記萬言巡撫重臣一見而竒之曰¶
此大器也即遣為邑庠生公奮志進學雖隆寒盛暑不¶
<pb:KR2g0038_WYG_027-14b>¶
輟正統戊午遂魁鄉解明年登進士第授南京户部主¶
事管理糧儲痛革宿弊廉能之聲大振都憲周公銓時¶
總其事蔑視其屬於公獨敬愛之三載以績最給勅命¶
進階承徳郎贈父如其官母妻皆封安人公益砥礪名¶
節在郎署中特立獨行不顧流俗時郎佐職滿例轉正¶
郎吏部以公才能顯著遂舉陞江西撫州知府是郡地¶
儉民夥素號難治公至以簡御煩以靜制動六事既畢¶
闔郡翕然稱頌里有隠士呉與弼不妄至城府公欲往¶
<pb:KR2g0038_WYG_027-15a>¶
造其廬與弼聞之即先謁拜談論竟日出歎曰真明府¶
也公益勞心治民事凡漁利害民宿弊盡革罷之吏有¶
奸黠盜府金自若公廉得其狀置之于法衆皆畏服撫¶
民多商給繻之錢嵗計累萬守皆自取以為常然公曰¶
可以無取而取之是傷廉也悉屬於官郡治旁有穴地¶
前守引水蓄魚以自給公遂實之為倉儲粟數萬石以¶
濟饑民郡人題其壁曰闗節一毫無地入公廉兩字有¶
天知逺邇傳誦宜黄多山有虎為患公為告神而驅之¶
<pb:KR2g0038_WYG_027-15b>¶
虎皆遁去金谿有聚衆暴掠者公曰此吾良民迫于饑¶
餒故耳即開倉濟之衆皆感泣曰真吾父母也即時散¶
去藩臬書公績曰剸煩治劇才識有餘清白操守纎毫¶
無玷都憲巡撫者上公治行於朝特賜誥命以旌異之¶
進階中憲大夫推恩父母妻室天順改元皇上復位之¶
初首念方岳重臣為郡邑表率屬廷臣㑹舉堪任者公¶
與前列遂擢陞山東右布政使時廷議山東累嵗不登¶
民皆流移餓殍必屬能者撫安之上以璽書託公感激¶
<pb:KR2g0038_WYG_027-16a>¶
盡心設法賑濟不憚驅馳民賴全活者數十萬人明年¶
上念宣府邊方重地須得其人巡撫之遂召公為副都¶
御史往任其事公至訓練士卒堅完城堡凡糧草屯田¶
邊備戎務一切便宜處之革弊除姦士卒感慕而權貴¶
則不悦矣賴上知公為人譛毁不行未㡬大同缺巡撫¶
者復屬公兼之時石亨與其姪彪皆驟遷髙爵恃寵自¶
肆而大同乃舊鎮之地索取尤横衆莫敢攖公獨上章¶
劾之以為大蠧大奸莫甚于此乞置于法以消未形之¶
<pb:KR2g0038_WYG_027-16b>¶
患詞氣剴切聞者嘆服已而亨彪果以奸敗朝廷益嘉¶
公忠直庚辰丁内艱還家守制一星未終上起公至京¶
將有南臺之命迺念大理缺卿持天下之平者無踰於¶
公遂拜是職公累章乞終制弗許在任惟以洗寃澤物¶
為先精研獄狀務得其情不知案牘之勞形也由是平¶
反甚衆僚屬莫不敬服癸未春復授誥命進階通議大¶
夫推恩贈祖與父如其官祖妣母妻皆為淑人士林榮¶
之公質幹竒偉心性剛介慎廉隅重名節操履端方確¶
<pb:KR2g0038_WYG_027-17a>¶
乎不可拔事親盡孝處兄弟篤於友愛自奉甚薄雖居¶
顯貴服食不異寒士視貨財如汚穢見不廉者若將凂¶
已避而逺之卒之日囊篋罄然無以為歛上聞訃惻然¶
傷悼曰可惜佳士遣官諭祭于其家復令有司為營葬¶
事生榮死哀斯無憾矣公平生躭嗜六籍博極羣書為¶
文章根理趣詩賦古澹舂容有餘味所存厚齋稿藏于¶
家公生于永樂丁酉閏五月初四日卒于天順癸未七¶
月十六日配段氏子男三長曰樟以是年十一月初六¶
<pb:KR2g0038_WYG_027-17b>¶
日歸葬于先塋之西嗚呼公之志氣如鳳凰翔于千仞¶
之上而潔白之操方之宋司馬温公趙清獻公亦可以¶
並驅矣于是為表以告來世云¶
　　吏部侍郎俞公墓表　　　　　　李　賢¶
竊怪夫世之人見害必避見利必趨已而避害者得害¶
趨利者失利大抵不知命者也若夫知命者遵道而行¶
盡其在已人謂蹈害而利反至焉人謂失利而害莫侵¶
焉豈非明哲之士哉今之士效用于世能若是者其惟¶
<pb:KR2g0038_WYG_027-18a>¶
俞公乎公諱山字積之别號梅莊先世居(闕/)有仕宋者¶
扈蹕南渡因古籍嘉興遂為秀水人髙祖瑞卿曽祖禮¶
之俱不仕祖伯剛父璿俱不幸坐累遷戌而死人咸惜¶
之後以公貴俱累贈資善大夫太子少傅兼吏部左侍¶
郎妣王氏鄉先生達道之女累封太夫人公生而岐㠜¶
風骨秀爽志趣不凡達道見而異之曰俞氏之昌其在¶
兹乎遂妻以子弱冠補郡庠生治春秋從西園李先生¶
講學専業不懈至忘寢食踰年即得奥義永樂癸卯領¶
<pb:KR2g0038_WYG_027-18b>¶
鄉薦以祖妣周氏垂老不忍去左右就養者三載宣徳¶
丁未乃入太學時祭酒四明陳先生師道尊嚴慎許可¶
六館之士肅然惟待公以色庚戌春遂中乙榜人或諷¶
之曰以子之才乃屑就邪公曰命也不可强遂得蘇之¶
崑山訓𨗳崑山之士樂公善教莫不争先奮勵底于成¶
俄丁内艱諸生攀留弗克有隨之抵家受業者正統丙¶
辰服闋調常之宜興時公之執友楊氏適主師席遂同¶
心率教士習丕變未㡬丁祖母憂宜興之士思之不置¶
<pb:KR2g0038_WYG_027-19a>¶
争詣提學御史留之弗果正統庚申服除赴京時朝廷¶
嚴勅吏部擇儒官以輔親藩人皆託故避之公曰自有¶
定數吾何避為遂選擢郕王府伴讀公既居是職若將¶
終身日勤講説不少輟祿微數窘略不介意弟子從游¶
者益衆慕求公之文者接踵於門正統己巳景泰即位¶
進公鴻臚左寺丞時都御史楊善掌寺事雅重公薦陞¶
左少卿踰月拜吏部右侍郎賜誥命階嘉議大夫尋轉¶
左侍郎壬申進兼太子少傅優賜誥命階資善大夫久¶
<pb:KR2g0038_WYG_027-19b>¶
之忽嬰風疾朝廷屢遣太醫往視後少愈景泰乙亥乃¶
上疏乞骸骨不許且慰留之踰年請之益切人或謂曰¶
委任方隆疾以漸瘥何苦欲休公曰隆替相尋亦理之¶
常吾非不戀明時揣分宜休況以疾乎復上疏懇辭朝¶
廷重違其意特允其請賚與甚厚俾乗驛舟以歸别之¶
日公卿大夫設祖帳都門外觀者如堵莫不嗟嘆曰于¶
今復見古人矣既歸越數嵗舊疾復作竟弗起公生于¶
洪武己卯六月四日卒于天順改元十月九日享年五¶
<pb:KR2g0038_WYG_027-20a>¶
十有九卜葬嘉興永豐鄉之原所著梅莊集若干卷藏¶
于家配沈氏累封夫人生男三長謨次誥工科給事中¶
改判兖之沂州次諫孫男三公為人敦厚簡静于勢利¶
淡如也在藩邸時嘗衍義經書纂成講章尤善諷諫屢¶
有禆益及顯用之日持以正大守以清謹不市私恩不¶
取容悦人皆知為君子人也景泰初議迎復之禮公奮¶
然曰鑾輿回則人心安力贊其成言官有持正被嫉者¶
公曲為調䕶竟致顯用其佐銓衡也人才多所拔用未¶
<pb:KR2g0038_WYG_027-20b>¶
嘗自言曰薦賢為國豈為私也公之行藏不避害不趨¶
利己而未嘗有害吉無不利者如此雖嗇於夀而立心¶
制行之髙俯仰無愧足以暴白于天下後世矣¶
　　刑部尚書軒公言行錄　　　　　楊　廉¶
軒輗字惟行河南鹿邑人進士歴仕永樂天順間官至¶
刑部尚書公天性嚴介初為進士往淮上催糧冬寒舟¶
行忽落水救出衣盡濕一綿被裹之有司急為製衣一¶
襲却之不用徐待舊衣之乾為御史獨振氷蘖之聲為¶
<pb:KR2g0038_WYG_027-21a>¶
浙江按察使俸資之外一毫不取四時著一青布袍蔬¶
食不厭與同僚約三日以來易肉一斤多不能堪故舊¶
經過者留供一飯至厚者殺一雞僚屬見之驚異此舉¶
不易得也忽聞親喪明日遂行僚屬尚有未及知者陞¶
副都御史總理南京糧儲清操愈堅張都憲設席㑹諸¶
僚公獨不赴既而以卓食饋之亦不納(古穰/雜錄)¶
左都御史軒公持已甚嚴遇人無問賢否悉峻拒之不¶
與接居南都嵗時詣禮科拜表慶賀至則屛居一室徹¶
<pb:KR2g0038_WYG_027-21b>¶
去侍燭朝服端坐寂無一言待鼓嚴而出禮既畢不告¶
于同事者竟御肩輿而歸同事聞其來亦不樂與處皆¶
避去平生俊偉之節惟恃公牘之存間令吏寫數十大¶
冊以為他日傳世考此足矣于紀載之文一無所好及¶
卒修史有司從其家求公行實無有也惟寫生卒年月¶
上送官耳¶
廣州府知府沈琮嘗為南京兵部武庫司主事武庫司¶
典皂𨽻凡諸司多屬意焉蓋皂有定數得之多或得之¶
<pb:KR2g0038_WYG_027-22a>¶
早皆可覬利耳一日告予曰惟利亦可觀人琮司皂者¶
久不以動心而干人撓法者得兩公焉尚書魏公驥都¶
御史軒公輗是已(水東/日記)¶
於維廉士古之李及為介為通復謂我激我豈激者百¶
年一日廉憲中丞風紀以植讒諛不行奸墨屏跡乃掌邦¶
禁勁節愈力老而復起憲臣是式(彭韶/撰贊)¶
　¶
　¶
<pb:KR2g0038_WYG_027-22b>¶
　¶
　¶
　¶
　¶
　¶
　¶
　¶
　明名臣琬琰續錄卷三¶
