# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:40.377672
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 卷二十二
<pb:KR2g0038_WYG_022-1a>¶
欽定四庫全書¶
　明名臣琬琰録卷二十二¶
　　　　　　　　　　　　　明　徐紘　撰¶
　　刑部尚書魏公神道碑　　　　　王　直¶
正統九年閏七月二十七日刑部尚書魏公以疾終于¶
家事聞上為之嗟悼遣官賜祭命有司治塟事在朝士¶
大夫亦莫不惋惜致&KR0608;奠先是公有足疾詔俾釐務免¶
朝叅久之未能愈公嘆曰食君禄而不一造朝心豈能¶
<pb:KR2g0038_WYG_022-1b>¶
自安八年二月拜疏乞致仕上憐而許之降勅慰且賜¶
鈔三千貫歸一年而終年六十三公諱源字文淵㓜而¶
岐嶷喜讀書習於禮節十三能屬文嘗作桂花詩為時¶
軰所嘆賞選為學官弟子永樂乙酉以書經領鄉薦明¶
年取進士拜監察御史所至舉其職松江知府黄子威¶
被誣不能白公為辨其枉浙東傍海民困於漁課為奏¶
減之西安大疫民間比屋不能興督有司具醫藥往療¶
全活者甚多凉州有冦將大為民患公亷得之亟請兵¶
<pb:KR2g0038_WYG_022-2a>¶
殄除民得免害父母相繼卒皆奪喪起任職為御史九¶
年陞浙江按察副使未幾召還署刑部右侍郎㑹河南¶
旱饑民轉徙乃命公為河南左布政使至則發倉廪以¶
賑民奏免逋賦省徭役及諸不急之務一以安民為事¶
民稍稍來歸而雨亦大至是歲有年召為刑部左侍郎¶
食從二品禄或言四川邊務多弛廢命公徃理之明罰¶
飭法衆務修舉還朝拜刑部尚書獄無滯囚凡公所决¶
斷者人人自以為不寃時上注意邊事又命往西邊督¶
<pb:KR2g0038_WYG_022-2b>¶
察諸將謹防邊以便宜從事遣都指揮李謙守獨石楊¶
洪副之劾奏指揮杜衡等慢令當死諸將始嚴憚不敢¶
肆自天城抵朔州視要險地宜守者凡八分命諸將守¶
之請増修開平龍門城使高大皆甃以甓庶可守又自¶
獨石抵宣府增致墩堠發開平龍門兵併力為之屯軍¶
免其租一年凡諸大城堡請給神銃火藥嚴為備上皆¶
從之再遣勅嘉勞焉時諸軍有勇壯者依托權豪以避¶
役公悉搜括歸伍中權豪側目一弗顧既而病足不能¶
<pb:KR2g0038_WYG_022-3a>¶
朝遂以此致仕大夫君子皆惜其去而亦莫不以為榮¶
公忠厚坦豪孝於親友於兄弟睦於宗族而信於朋友¶
與人交必依於仁義其襟度夷曠洞見肺腑事有可疑¶
者得公處之衆無不惬意凡公所涖人至今興歎不能¶
忘魏氏先居南昌之奉新後乃徙建昌故今為建昌望¶
族曾祖父卿祖庭都父伯泰皆有徳義而不仕及公貴¶
祖考皆贈資善大夫刑部尚書妣皆贈夫人公娶盧氏¶
四子鑑鐸欽銓側室石氏生一子曰銘孫男十二瑛瑞¶
<pb:KR2g0038_WYG_022-3b>¶
璋瑾環珮珂珪珏琰珉玭公以某年某月某日塟于邑¶
之甘泉鄉某之原鑑來京師謁予告曰先人不幸弃諸¶
孤朝廷寵終之禮厚矣惟墓道石宜有文以示久逺非¶
先生誰能為敢以請予最知公不可辭乃為序述其事¶
而系以銘侃侃魏公有美在中乘時而升事我太宗始¶
為御史職是憲紀爰副外臺來表俞美方伯之尊遺愛¶
實全遂陞秋官民用不寃皇撫萬邦威制逺域公行邊¶
師武臣竭力伊維邊城隆隆軍聲萬里塞垣纎塵不驚¶
<pb:KR2g0038_WYG_022-4a>¶
公既勞只簡在天子以疾而休是謂知止邦家之光閭¶
里之榮溘然上征為風為霆甘泉之山神道有石掲徳¶
振華以示亡極¶
　　兵部尚書柴公墓誌銘　　　　　王　直¶
公諱車字叔輿姓柴氏世家錢塘靈芝鄉之義谿曽大¶
父諱茂有隱徳大父允明父望皆以公貴贈嘉議大夫¶
兵部右侍郎母嚴氏贈淑人公自少聰敏喜學遊郡庠¶
從徐大章先生受春秋學成領鄉薦遂入太學諸生多¶
<pb:KR2g0038_WYG_022-4b>¶
推讓之永樂甲申擢為兵部武選主事即以勤慎得名¶
未幾陞員外郎己丑太宗皇帝北征公與方尚書從行¶
凡軍務倚辦於公公隨機應變無留事凡官屬從公者¶
又能庇佑之衆皆樂從及還陞江西恭議時營造事嚴¶
公入閩中取大材丁夫之貧病者公處之有方故能集¶
事而民不告勞初經廣信太守與公有舊餽蜜一罌疑¶
其重發視之皆白金笑曰此所謂故人知君君不知故¶
人卒拒不納至閩縣有婦人抱嬰兒哭訴曰夫亡田産¶
<pb:KR2g0038_WYG_022-5a>¶
見奪於豪横公察其實移文所司斷還之歲餘入為職¶
方郎中職方事最繁公治之有餘力會謡言當有變詔¶
沿江諸郡擇賢守以公知岳州公鎮以静民安之岳州¶
有江湖之險官船來徃當役民上下挽送多或至千百¶
人暮夜促召不能集公私病之公計主客户有丁幾何¶
約三丁役一丁五十人領以總甲署其名小牌百人領¶
以百長署之大牌視役之多寡用之牌下皆來集無後¶
者民得畨休皆便之公事之暇則至學宫與諸生講學¶
<pb:KR2g0038_WYG_022-5b>¶
或行田間視耕穫賞勤而戒惰居三歲郡大治復召為¶
職方郎中丁内艱奪情俾任事宣徳庚戌陞兵部右侍¶
郎公素有才望人徯其進命下皆為喜轉左侍郎時餘¶
敵假息塞下西鄙戒嚴朝廷命將往經畧之以公重臣¶
俾叅贊軍務凡發卒蒐騎積穰餉為戰守備皆有條法¶
上嘉之賜織金綺衣一襲先是敵入鎮畨副總兵劉廣¶
自凉州出兵往援遇敵而退敵隨逼凉州廣閉門不敢¶
出乃大掠而去廣不以實聞反奏功徼賞公劾其罔上¶
<pb:KR2g0038_WYG_022-6a>¶
又陳其欺誑不法事甚悉請必寘之法詔械送廣父子¶
至京師又劾奏寧夏等守將失律亦召還上益以公公¶
亷詳慎為國盡忠賜白金三十兩文綺三匹有副公前¶
後章數十上皆剴切人或以後患怵公公曰吾敢愛身¶
以誤國耶由是同事者或不恱其所為公亦惡其樂燕¶
樂忽大計遂斷酒肉澹泊以自處凡燕樂皆不與而持¶
論益堅必據理守正每有功賞雖勅下必覆驗而後行¶
詐冒必糾正無毫髪私岷州土官都指揮僉事后能以¶
<pb:KR2g0038_WYG_022-6b>¶
家人冒功得陞賞公奏罷所陞官能復以為請上宥之¶
公反覆論不可曰詐冒如能者非一人臣方按覈皆請¶
罷今宥能如餘人何若無功而得官則捐軀死敵者何¶
以待之朝廷倘以能土人宜寛假則以他名賜之爵人¶
莫敢援例若冒詐而陞臣實以為不可詔嘉公忠誠遣¶
使賜白金四十兩綺帛各四疋特命食從二品禄秩滿¶
陞尚書仍理軍務既而事平西師亦解嚴庚申召還賜¶
以羊酒命視事且侍經筵聽講其年八月告歸省墳墓¶
<pb:KR2g0038_WYG_022-7a>¶
上可之然尚欲託以邊事命公速來賜鈔五千貫遣焉¶
辛酉三月公還朝已感疾命太醫日往視予善藥冀速¶
愈而公疾益甚數驚悸起曰誤事誤事命速治行盖心¶
不忘其身之病也上聞之而憫焉俾還鄉治疾未行疾¶
大作竟不起六月二十五日也享年六十七娶王氏封¶
淑人子男三拱抃拭孫男一訃聞上為之惻然遣禮部¶
尚書胡公濙往祭之命兵部給舟楫還其喪工部治喪¶
事抃乃以翰林侍讀學士苖光生所為狀謁予銘竊嘗¶
<pb:KR2g0038_WYG_022-7b>¶
念之朝廷之於西事盖慎重矣嘗宿勁兵任良將又輟¶
近臣往臨之欲以安内全外然其忠於上仁於下不為¶
利回不為勢屈者盖無幾是以安全之効不立迨天子¶
赫然更命將帥而公等夙夜圖議振頽綱去弊事明賞¶
罰以示勸懲而人始知有法思奮其材武以從征伐立¶
功名於是餘敵影滅跡絶而天威振動於萬里之外矣¶
今邊鄙晏安烽火不作雖神謀睿筭使然而公等之功¶
亦豈細也哉宜聖天子悼念之篤而恩禮之周公之大¶
<pb:KR2g0038_WYG_022-8a>¶
節如此若其交友敬臨財亷奉己有度待人有恩不附¶
勢以干利其美盖不可勝書姑序次其大者而為銘使¶
後世有考焉其塟以某年某月某日其墓在(闕/)　之原¶
銘曰允毅柴公學以植躬遭時而升遂躋顯融三十餘¶
年出入中外克一其心以熈帝載帝曰西顧予欲汝為¶
殄此衆敵汝往視師維公朅朅羣志爰發乃暢皇威幽¶
逺畢達邊塵不驚公與其功何以致之繄公之忠天不¶
憖遺國有典禮寵榮式多哀念無已松栢丸丸有慰其¶
<pb:KR2g0038_WYG_022-8b>¶
阡刻銘垂休何千百年¶
　　右僉都御史凌君墓表　　　　　王　直¶
宣徳九年八月十五日中順大夫行在都察院右僉都¶
御史凌君晏如以疾卒于官年五十三朝廷為遣舟歸¶
其喪于湖州歸安縣將𦵏于所居琅琊鄉某山之原其¶
㓜子啓既請右都御史熊公銘其墓矣復來請予文表¶
諸墓上曰啓之兄敬以養祖父不克來京師今喪歸有¶
期亦不能俟其來也故啓敢以請凌君嘗入翰林與予¶
<pb:KR2g0038_WYG_022-9a>¶
接踵同朝久且相知義不可辭君諱安然字晏如自少¶
力問學尤工書其楷書學習小篆則師秦相早有名鄉¶
邑太宗皇帝鋭意文藝必欲追配古人君優㳺館閣益¶
自勵務欲稱上意仁宗皇帝在東宫雅知之常令繕書¶
以進今藏于秘府永樂十五年擢拜吏科給事中以恭¶
慎舉其職日侍上左右有所顧問敷奏詳明同軰皆推¶
服焉仁宗皇帝即位陞吏科都給事中益毖懋不懈人¶
未嘗見其有過舉今天子即位三年大正庶官以修百¶
<pb:KR2g0038_WYG_022-9b>¶
度以君為右僉都御史盖是時持憲者多以賄聞由是¶
用君其間君感上知遇確然自守不為衆所惑思欲稍¶
拯其弊事不可即懇懇為其長言之多見聽從然猶膠¶
箝牢宻君未及有所振舉而以内艱去盖在任不二年¶
君去而其長及凡附託者皆得罪矣服闋仍為右僉都¶
御史兵部以武職貼黄久不清請會官清理如故事上¶
以命君君與翰林侍讀苖君衷皆從事於此同力一心¶
罔有漏失有顔鎮撫既卒子孫當一人繼乃復以一人¶
<pb:KR2g0038_WYG_022-10a>¶
冒官三十餘年無覺者君閲其實乃奏罷一人又著令¶
凡武官有靖難功而無子者不忍遽絶其禄得以婿或¶
義兒一人繼不再及也有張指揮者既以義兒者繼矣¶
又欲冒及其子因有所調發託統帥以疾豫以子代亦¶
十餘年矣君亦奏請罷之其臨事用心不茍皆以𩔖而¶
不能久於世豈非可惜哉曾祖(闕/)祖徳皆不仕父彦能官¶
至應天府通判坐累罷居均州仁宗亦知其為人因君¶
為都給事中即令冠帶造朝以都給事中致仕歸湖州¶
<pb:KR2g0038_WYG_022-10b>¶
今加封右僉都御史君㓜娶周氏卒有一子曰敬再娶¶
唐氏四子曰啓肇敦敷於乎自古聰明才俊之士遭時¶
奮身皆有志於功名以顯當時傳後世然而不至於大¶
有建立而卒如君何恨盖莫非命也使君得永年其所¶
立豈小哉今雖不幸而其居官行事之善不可以泯也¶
故表諸其墓¶
　　副都御史賈君墓碑　　　　　　楊　榮¶
天眷我皇明挺生俊乂列于庶位以理政務至于内佐¶
<pb:KR2g0038_WYG_022-11a>¶
風紀振憲綱而外播恩威除姦宄植善良者若正議大¶
夫資治尹行在都察院右副都御史賈君亦其人焉君¶
諱諒字子信其先兖之武城人洪武初徙家嶧山之陽¶
祖志剛父旺俱不仕以君貴悉贈嘉議大夫都察院都¶
御史祖母顧氏母魏氏俱贈淑人尹自㓜卓犖頴拔異¶
羣兒由邑庠生應永樂辛夘鄉舉升太學太宗皇帝時¶
選侍皇太孫説書講論詳明深沐眷待歲甲午擢刑科¶
給事中宣宗即位陞今職委任既重君愈敬慎凡所施¶
<pb:KR2g0038_WYG_022-11b>¶
為務惇大體不事末節夙夜匪懈稱厥職遂得推恩贈¶
祖父母父母以及其室焉初君在刑科也克體朝廷欽¶
恤之意獄有寃抑即以為言或至再三必得請乃已人¶
或言其執奏太過君曰近侍以言為職茍知而不言其¶
如人之寃抑何江淮間賊徒操舟刼殺畨使君受命往¶
捕既至以計悉擒之按行鈔法于京都人不之駭鈔以¶
流通宻察百職發姦擿伏人不敢犯其居内臺也詳讞¶
重囚務求其生必㡳無可生之理而後已江右豪民肆¶
<pb:KR2g0038_WYG_022-12a>¶
毒君往按之得實悉寘于法良善獲安川屬姦盗作梗¶
惟捕其首惡餘黨解散及奉命督山東等處陶冶奏减¶
工程蠲免虚數民力以紓今皇帝即位首令往鎮湖湘¶
撫緝有力陟黜惟允巡視淮濟賑活饑民千餘萬督築¶
固安隄河道疏通人不知勞邇因徐州强賊反獄潜處¶
芒碭間時為民患復奉命捕治還至茌平遘疾正統己¶
未正月十有四日卒于徳州訃聞聖上嗟惋遣官諭祭¶
命有司為治𦵏事君生洪武壬戌六月十日得年五十¶
<pb:KR2g0038_WYG_022-12b>¶
有八配石氏側室郝氏蔣氏子男三俊傑偉女四俊以¶
卜卒之歲某月某日奉君柩塟于城東馬貴社先塋之¶
次先期奉翰林編修許道中所述行狀泣丐予銘其墓¶
予於君有同朝之雅歴官行已亦所聞知狀復稱君篤¶
於事親始終盡禮兄子儀早孤撫育無異己子兹又仁¶
徳推于家者也若君者不可以不銘銘曰惟天生賢以¶
時登庸輸忠服勤代理天工猗歟賈君遭逢盛世擢官¶
黄門克稱于位天憲有佐特然超遷粤自筮仕迄今有¶
<pb:KR2g0038_WYG_022-13a>¶
年惟忠惟勤終焉如始為國為民匪私于己夙猷茂著¶
列聖受知中朝外服績用咸熈命雖不永所存者久勒¶
銘有碑庶傳不朽¶
　　章尚文傳　　　　　　　　　　楊　溥¶
尚文名敞世居會稽高祖斌宋景定中鄉舉第一祖君¶
乘父可道世有善聞尚文頴敏有智畧初補郡庠弟子¶
員日以讀書攻文辭為事服食之需不計其有無永樂¶
癸未以詩經魁鄉試明年第進士入翰林為庶吉士同¶
<pb:KR2g0038_WYG_022-13b>¶
狀元曽棨而下二十八人績學文淵閣預修永樂大典¶
授刑部江西司主事尚文究心理斷訖無寃滯久之復¶
入翰林纂修輯五經四書性理大全書成受重賚時山¶
西有盗掠人財詔有司亟捕之逮至數百人尚文適當¶
其事上官督之甚急尚文曰殺人重事豈宜率易編鞫¶
之皆有辭一人辭色獨異尚文収其辭色異者餘悉疏¶
之俾明日復來明日亦如之衆皆如約勘其為盗者果¶
一人衆始為尚文危終乃深服之有何千户者商數軰¶
<pb:KR2g0038_WYG_022-14a>¶
莫宿其家被刼商疑何何訴之官恐不能自明乃縊死¶
事聞詔巡捕者三日弗獲抵死既三日不獲則拘隣何¶
者二十餘家别楮幣證其為盜尚文諮之曰商逺來而¶
楮幣約皆斷何也捕盗者不能隱遂首伏二十餘家皆¶
得釋未幾陞本部員外郎授奉訓大夫復陞本部郎中¶
丁外艱歸起復行在吏部考功郎中洪熈改元賜誥命¶
授奉議大夫推恩父母丁母夫人憂服除調騐封郎中¶
尋陞行在禮部右侍郎進階嘉議大夫加封父母及祖¶
<pb:KR2g0038_WYG_022-14b>¶
父母如制奉詔往安南命酋首黎利權署國事尚文宣¶
威徳讋服利郊迎拜使者常下利令所親給事左右數¶
進甘言誘以聲色尚文正色遏絶之及還賂以金珠異¶
物多方致之尚文堅却不受及利死朝廷以其子麟署¶
國事復命尚文往諭之闗吏曰此天使前却金者再來¶
矣比還麟所贐皆却之不受更進平陽王復封晉為恭¶
王峕所以有田土及䕶衛官軍房舍有司莫能處分王¶
以為言詔遣尚文往理之至則勘其田土悉歸王府房¶
<pb:KR2g0038_WYG_022-15a>¶
舍騐所有軍士給之餘悉以居民王樂從之復遷左侍¶
郎與尚書胡公協謀國家典禮前後損益不同吏無所¶
據或緣奸乃取國初以來所行條格籍記之於是司屬¶
遂有所持循太醫院醫士妄舉鄉人為醫以復私怨時¶
為積弊奏革之僧道請度牒者歲以千計奸偽日滋請¶
遵洪武中例循舊額三歲一給其有舉任僧道官者不¶
許越州郡由是奸偽者漸息會同館四夷朝貢者日給¶
廪餼往為監臨侵尅乃嚴為闗防以副懐柔之意尚文¶
<pb:KR2g0038_WYG_022-15b>¶
為人尚誼氣賙䘏朋友曲盡其道不以患難死生為輕¶
重平居簡静遇朋友談笑戯謔襟度豁如然絶口不道¶
政事及臨事井然有條為文簡潔所著有貭菴稿藏于¶
家壽六十二其子瑾正統丙辰進士克世其家云論曰¶
士君子抱負才氣修志山林無聞于世者何限哉尚文¶
際明時為顯官處順安常克諧所事蔚然有聲稱書曰¶
時人斯其惟皇之極有以哉¶
　　右春坊右諭徳黎君墓碑銘　　　楊士竒¶
<pb:KR2g0038_WYG_022-16a>¶
右春坊右諭徳黎君以正統二年十一月謁告歸清江¶
得疾卒于家其孤統以翰林侍讀習嘉言所狀事行求¶
書墓碑余聞而哀之曰嗚呼黎君之擢第也為良進士¶
入風憲為良御史於長民為良郡守於近侍為良輔臣¶
奈何遽止于斯乎黎之先見余所作其考墓表其曾大¶
考允誠大考惟琇考宗瑞妣鄒氏以君貴考贈右春坊¶
右諭徳妣贈宜人君兄弟三人其季即君諱恬字潜輝¶
天資清淑生六七歲知慕學問累從明師得其㫖歸而¶
<pb:KR2g0038_WYG_022-16b>¶
自進其功永樂壬辰擢馬鐸榜第二甲進士無幾丁内¶
艱去服闋除陜西道監察御史以正直揚風裁歲辛丑¶
朝廷以災異求言羣御史同上奏實君具草歴詆大臣¶
之任事者無憂國恤民之心剴切激厲無顧避上曰御¶
史言是任事者不能堪後薦御史之才可用於上皆陞¶
知州而處之逺方君得交阯南靈州尤僻逺君怡然曰¶
聖人不鄙九夷我何人哉既至教愛其民如子民皆父¶
母師事之政化既行會黎利反其衆日盛總帥王通孱¶
<pb:KR2g0038_WYG_022-17a>¶
弱不能制為吏所協遂矯制勒三司郡縣官吏悉解職¶
守隨通北歸君時在行既歸通及協謀者皆坐法朝廷¶
以事不出於衆悉置不問宣徳七年士竒率同官言黎¶
恬文學操行可任近侍遂命為右春坊右諭徳授奉直¶
大夫時春坊事簡奉㫖入翰林院與纂述考最賜誥追¶
贈其考妣預修宣廟實録簡充經筵官奉命考禮部會¶
試者二用心公正時多得人遂謁告歸展先墓賜道里¶
費給驛舟既展墓樹碑墓側退而洽其親戚鄉里懽甚¶
<pb:KR2g0038_WYG_022-17b>¶
將行得疾醫藥久弗效以正統三年正月卄二日卒享¶
年五十有一君篤孝友之行而磊落有大志恥屑屑流¶
俗事學博而正論議沛然為文章波瀾藻麗而根於理¶
存心公平於論人之邪正事之枉直靡不服之盡心公¶
務未嘗茍且非其人弗與處容色潔白如玉儀度恭肅¶
人不可犯而雅度洒落良朋勝友卒然邂逅詩酒倡和¶
酬酢率極懽而罷其藏修之齋名熈熈所著有詩文集¶
若干卷其娶先敖氏贈宜人繼王氏封宜人子男四統¶
<pb:KR2g0038_WYG_022-18a>¶
縉頌生顥生孫男二昇生冕生其塟以卒之歲某月日¶
塟某原與敖宜人合塟焉黎君余考禮部會試時所取¶
士又以同鄉故相知深而相與久其仲兄慎兄子經皆¶
有文學於余往還余嘗謂清江自劉氏公是公非而後¶
有一家三人聨璧輝映者今再見於黎氏居無何慎卒¶
經又卒黎君每向余道其兄與姪未嘗不泣下余亦為¶
之感歎豈意又於今哀悼黎君哉銘曰清江之黎代襲¶
詩禮由金三州徙坂城里自其高曾潜徳弗揚迨其大¶
<pb:KR2g0038_WYG_022-18b>¶
考武弁奮庸卓卓潛輝篤志問學升自賢書秋空鵰鶚¶
鐵冠白筆北靣在廷用振憲紀用張國經觸邪指佞動¶
植有知昔之所學今惟行之既斥遐僻俾治夷𩔖不賤¶
鄙之躬勤撫字夷亦有心曰我仁侯父之母之而肯以¶
尤既陞桂芳所職輔導詞苑經維在帝左右方將顯庸¶
曷殞遽亡栢松中仆不至柱梁嗚呼潜輝其藏我銘後¶
有考徵庶其猶生¶
　　春坊諭徳林君墓誌銘　　　　　楊　榮¶
<pb:KR2g0038_WYG_022-19a>¶
宣徳二年五月辛亥奉訓大夫右春坊右諭徳兼翰林¶
侍讀林君卒于官交㳺之士莫不為之傷慟臨終之夕¶
其孤雲瀚適自南京至幸履一見不及有所言而絶良¶
可哀也將奉柩歸塟于鄉某山之原乃匍匐涕泣以翰¶
林修撰王君鈺所述行狀來乞銘予與君同鄉又同官¶
而素相好弗可以辭按狀君諱志字尚黙晉黄門侍郎¶
頴之後頴從晉元帝渡江居建康其子禄由散騎常侍¶
出為閩之晉安太守子孫因家焉是後有仕為宋御醫¶
<pb:KR2g0038_WYG_022-19b>¶
院使諱古松者君之五世祖也曾祖諱清祖諱顓父諱¶
興音隱徳弗耀母㳺氏宋監察御史廣平公之後嘗夜¶
夢梁僧寶誌入室而生君因以名焉㓜頴悟其母嘗口¶
授經傳即朗然成誦在髫齔時已喜為文辭後從學于¶
王偁孟陽極好辨論因字之曰尚黙將弱冠選入郡庠¶
益自勤勵於經史子集旁及天文地理星命醫卜之書¶
無不研審而尤工舉業性至孝父早世事母益謹或有¶
疾則憂形於色親調湯藥不敢暫離左右及母歿家雖¶
<pb:KR2g0038_WYG_022-20a>¶
貧薄而殯殮塟祭一於禮而不茍永樂辛夘鄉試壬辰¶
會試皆第一殿試賜進士第二人授翰林編修考滿陞¶
修撰嘗纂修五經四書性理大全古今名臣奏議郡邑¶
志書辨論精確勤於編述迥出儔軰甲辰秋九月陞侍¶
讀尋陞右春坊右諭徳仍兼舊職陞奉訓大夫給二俸¶
嘗兩為京闈考試官去取惟公士子敬服洪熈改元䝉¶
恩賜誥得推恩追贈其父如君之職母為宜人每痛二¶
親不逮禄養語及必悽愴終日盖君治家儉而有禮待¶
<pb:KR2g0038_WYG_022-20b>¶
宗黨極厚族弟喜孤㓜無依養於異姓取歸撫育迄于¶
成立勸子姪讀書言不輟口間有領薦者輒加慰勉與¶
鄉人周旋欵洽不事矯飾鄉人亦多敬愛之事其師孟¶
陽最謹孟陽後為翰林檢討以事没于京為之經畫喪¶
事以歸其妻子于閩處僚友必誠必信于人無所毁譽¶
在朝十有五年入則恭勤趨事惕然警勵雖隆冬盛暑¶
不自知其為勞退則静坐一室優㳺疎散醉吟自適淡¶
然若與世事不相干者家居時郡庠後進多從之㳺若¶
<pb:KR2g0038_WYG_022-21a>¶
今湖廣叅政黄澤浙江按察使林顧軰皆親及門受業¶
時多推其學問有源委以為吾閩之傑然者自號蔀齋¶
又號見一居士所著詩文確徤簡古多為人所傳誦與¶
修二聖實録方擬告成歸省丘墓展焚黄之禮而乃以¶
是春疾作自知必不起遂請于朝得告而即日加劇第¶
奄奄一息以待其子之至而卒其生洪武戊午八月四¶
日至是享年五十配陳氏有淑徳封宜人子男二人長¶
曰雲瀚次雲瀣女三人嗚呼㓜學壯行君子之志也惟¶
<pb:KR2g0038_WYG_022-21b>¶
君荷聖朝教育之恩學既有成官兼顯秩可謂榮且盛¶
矣亦可謂得行其所志矣烏可以無銘其辭曰林氏之¶
先閥閲以崇粤自建康始居閩中歴世相傳其積彌厚¶
發之於君獨禀其秀孝友篤志信誼卓然學有源委思¶
如湧泉爰擢巍科超出流軰拜官翰林詞益霶霈編摩¶
纂述克慎克勤侍讀講筵忠賢是陳輔導春宫多所禆¶
益考藝京闈公論籍籍不盈以矜志節允堅無毁無譽¶
罔不推賢善積厥躬惟君之徳學淑諸人惟君之澤閩¶
<pb:KR2g0038_WYG_022-22a>¶
山蒼蒼閩水汪汪藏石于斯百世不忘¶
　¶
　¶
　¶
　¶
　¶
　¶
　¶
<pb:KR2g0038_WYG_022-22b>¶
　¶
　¶
　¶
　¶
　¶
　¶
　¶
　明名臣琬琰録卷二十二¶
