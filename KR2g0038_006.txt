# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:39.997914
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 卷六
<pb:KR2g0038_WYG_006-1a>¶
欽定四庫全書¶
　明名臣琬琰録卷六¶
　　　　　　　　　　　　　明　徐紘　撰¶
　　蘄國武義康公神道碑銘(有序/)　　宋　濓¶
皇帝即位之三載混一華夏聲教所被罔間遐邇梯山¶
航海奉贄獻琛上念熊羆之士不二心之臣東征西伐¶
宣力有年方將胙土分茅以定功賞而都督康公薨於¶
陜西上聞之嗟悼不已既勅有司穿土作室以寧體魄¶
<pb:KR2g0038_WYG_006-1b>¶
復欲昭其功勲於悠久詔翰林學士臣宋濓稽諸簡牘¶
所書文於堅石以垂示於億萬載臣濓謹按公諱茂才¶
字壽卿康其姓也世蘄州人曽祖文廣皇贈中奉大夫¶
恭知政事䕶國追封京兆郡公祖懋皇贈資善大夫中¶
書右丞上䕶軍追封京兆郡公父壽皇贈榮禄大夫同¶
知大都督府事柱國追封蘄國公母蕭氏追封蘄國夫¶
人當元之季四方雲擾未幾蘄州䧟公結義旅以捍蔽¶
為務授以長官俄遷為鎮府同諸將復九江擣蘄水黄¶
<pb:KR2g0038_WYG_006-2a>¶
連寨轉蘄州路同知總管府事屯戍和之裕溪太平之¶
采石使者考其功狀陞淮西宣慰副使同知元帥府事¶
又陞宣慰使都元帥嵗己未六月上帥師渡江將士家¶
屬尚留於臨濠陣人多效死於是數戰不克後數月常¶
忠武王遇春遣游邱虛撓之公連日𤼵軍以應王度其¶
力疲夜設伏兵質明殱其精鋭殆盡然猶収合潰散竪¶
寨於天寧州明年二月上命諸將以襄陽大砲破其寨¶
公奔行臺便宜陞淮南行省参知政事甫踰月上亦克¶
<pb:KR2g0038_WYG_006-2b>¶
金陵又奔京口舟師追及之公度天命有歸乃率所部¶
餘兵三千解甲來附免冠頓首言前日之戰各為其主¶
今日屢敗天數也事主於此死生唯命茍得生全尚竭¶
犬馬之力以圖報効上笑而釋之仍許統所部兵從征¶
又明年授秦淮翼水軍元帥守禦龍灣取江隂之馬䭾¶
沙八月偽吳張士誠犯我疆境公驅兵逐之獲其樓船¶
上賜名馬一匹黄金一錠嵗戊戍從廖楚公永安攻池¶
州取趙雙刀之樅陽遷都水營田使兼帳前總制親兵¶
<pb:KR2g0038_WYG_006-3a>¶
左都指揮使明年八月攻皖城偽將率樓船出戰公復¶
獲之又明年六月偽漢陳友諒傾國入冦攻䧟我姑孰¶
殺戮我吏民將窺我南京上召公謂曰爾不疑我乎公¶
復頓首&KR1180;上曰汝既不相疑宜作書遣使偽降友諒為¶
内應招之速來仍紿告以虛實使分兵三道以弱其勢¶
友諒果如所言既至諸將同公奮擊大破之縳其士卒¶
二萬有幣帛白金之賜嵗辛丑八月上怒友諒來冦率¶
將士親征公領舟師行擊安慶破江州偽都友諒西遁¶
<pb:KR2g0038_WYG_006-3b>¶
遂下蘄州興國漢陽公沿流而下克黄梅某家寨十一¶
月取江之瑞昌敗友諒八陣指揮友諒之勢遂衰遷陣¶
前親兵副都指揮使明年九月復隆興又明年攻左君¶
弼於廬州四月友諒圍龍興上親往援公與諸將皆從¶
友諒聞上至亟解圍還七月大戰於彭蠡湖軍聲嘯呼¶
湖水為之立起浮屍蠢蠢動至數十里友諒遂至敗亡¶
又有幣帛之賜十月上親征武昌公從之嵗甲辰二月¶
下之友諒之子理銜璧出降三月進金吾侍衛親軍都¶
<pb:KR2g0038_WYG_006-4a>¶
䕶府副都䕶四月從大將軍徐公逹游攻廬州七月下¶
之八月㧞安豐繼取江陵及湖南諸州加賜幣帛明年¶
二月改神武衛指揮使五月進大都督府副使閏十月¶
士誠兵犯江隂京口上帥大將軍水陸並進公在行中¶
及至鎮江士誠兵已遁又明年正月追至巫子門擊取¶
其衆獲士卒二千公功為多四月擣淮安之馬邏港㧞¶
其水寨復獲士卒與艨艟無筭淮安平七月遂攻湖州¶
十一月破之進逼姑蘇姑蘇士誠偽都即遣鋭卒來迎¶
<pb:KR2g0038_WYG_006-4b>¶
□大戰尹山橋公持㦸督戰益力鋭卒盡覆乃進圍齊¶
門刀劍林立飛鳥不敢下大將軍命諸將合攻之吳元¶
年九月姑蘇平公取無錫州十月陞同知大都督府事¶
兼太子右率府使進階榮禄大夫洪武元年上以江南¶
之地入版圖乃遣大將軍經畧中原公從齊魯之地復¶
由黄河取汴梁下洛陽駐師陜州規運饋餉造浮橋以¶
渡大軍鎮河中善撫綏遺民為之立石頌徳絳解二州¶
則公所招徠蔽遮潼關秦人不敢東向三年復從大將¶
<pb:KR2g0038_WYG_006-5a>¶
軍征漢中奉詔還軍中道因疾而薨實八月之三日也¶
年五十有七上下羣臣議贈公推忠翊運宣力懷逺功¶
臣光禄大夫湖廣等處行中書省平章政事柱國追封¶
蘄國公謚曰武義以九月二十一日塟於應天府上元¶
縣鍾山鄕之幕府山上親臨奠而百司繼之登幄相望¶
聮絡原野時人以為榮公娶方氏追封蘄國夫人繼室¶
田氏封蘄國夫人側室朱氏俞氏子男三人公通經史¶
大義事太夫人以孝聞輕財仗義意氣磊落而尤有志¶
<pb:KR2g0038_WYG_006-5b>¶
於事功值元祚將終其才弗克盡施然而真主龍飛於¶
羣雄之中公即能識之卷甲韜戈率衆臣附坦然而不¶
惑可謂上知天命下察人心者矣由是昭被寵眷倚之¶
以心膂用之為爪牙十餘年間屢從征討茂績竒勲著¶
稱當世存則安富尊榮加以爵位薨則䟽封賜謚賁及¶
九泉令名垂於竹帛重禄延於子孫公其可以不朽矣¶
臣濓謹拜手稽首述辭於碑係之以銘深懼不足以稱¶
上報功之意銘曰於赫大明受命於天如日之升照於¶
<pb:KR2g0038_WYG_006-6a>¶
八埏(其/一)於時康公江險之恃大軍西來視如平地(其/二)巨¶
礟轟雷物莫敢攖何戰弗潰何守弗傾(其/三)天人攸歸勢¶
何敢抗知機先來率衆内嚮(其/四)皇帝曰嘻有附匪䟽予¶
開誠心遇爾不疑(其/五)爾礪矛鋋爾部士卒助予四方以¶
寧萬國(其/六)公拜稽首賜死為生誓殫報効如無餘齡(其/七)¶
孰不為庭率師往討矯如翼如風馳電掃(其/八)東吳西楚¶
蹴陳駕張身經百戰兇豎始亡(其/九)大將北伐同取汴洛¶
出鎮於蒲恤其孤弱(其/十)蔽遮河潼以義為闗誰敢操戈¶
<pb:KR2g0038_WYG_006-6b>¶
睥睨其間(其十/一)𤣥龜負碑以頌遺愛民亦何心恩義斯¶
在(其十/二)從伐漢中迢迢西征有命班師中道而薨(其十/三)¶
帝念將臣血戰之苦將酧其勲錫以茅土(其十/四)孰不壽¶
考以樂承平公胡嬰疾隕魄泉扄(其十/五)帝情憫悼恩命¶
絡繹穿山為堂畢兹窀穸(其十/六)名垂於史禄延於家翩¶
然而逝公復何嗟(其十/七)史臣造文大書深刻以昭公勲¶
有永無極(其十/八)¶
　　縉雲伯胡公神道碑銘　　　　　宋　濓¶
<pb:KR2g0038_WYG_006-7a>¶
上天既革元命皇帝定鼎金陵遣大將下浙東諸郡而¶
婺衢處三州相繼平時當草昧之初上思得智勇之才¶
用之於是處之胡公仲淵躍然而起以自赴功名之會¶
入陪廟筭出鎮郷邦言聽計從寵遇無比浙東之俊彦¶
攀龍鱗而附鳯翼者皆自公始若公者可謂卓犖不羣¶
之士矣公諱深仲淵其字也係出漢安定宋初有諱棟¶
者自潤之丹陽遷處之龍泉因家焉棟生璠璠生文虎¶
文虎生竦竦生晟晟生滂滂生衢州録事参軍松年松¶
<pb:KR2g0038_WYG_006-7b>¶
年生郷貢進士應辰應辰生温州樂清令㻑㻑生江南¶
西路兵馬都監見大則公之曽大父也大父諱堂父諱¶
鈺仕元為征東行中書省左右司員外郎母趙氏生三¶
子公其長也員外府君蚤嵗宦遊京師公始十齡而大¶
母李夫人與母夫人相繼亡公侍大父奉繼母撫㓜弟¶
艱難刻厲以自植立未弱冠走京師侍府君適府君使¶
高麗復往候焉居久之府君棄捐館舍公﨑嶇萬里奉¶
柩南還舟行一日泊大厓下夜夢人語之曰此厓且崩¶
<pb:KR2g0038_WYG_006-8a>¶
宜急避驚覺趣移舟俄傾大雨至厓果崩聲如萬雷既¶
歸葬於縣北之圍原遂廬於墓左悉取諸子百氏天官¶
地志兵謀術數醫藥卜筮老釋之書而研窮之發為文¶
辭操筆可立就當元之季江淮俶擾蔓延閩淛間盗由¶
建之浦城松溪入龍泉公嘆曰制水東地氣白矣禍將¶
及乃集郷兵結寨於湖山已而處州之民相挺為盗江¶
淛行中書省調萬戸舒穆嚕公宜孫戍處州辟公参謀軍¶
事檄所𨽻諸縣募壯士為軍浹日間得數千引之屯竹¶
<pb:KR2g0038_WYG_006-8b>¶
口下令賊中曰爾皆良民也因驅廹故為亂棄仗即仍¶
良民耳賊以公長者其言不欺盡毁旗械肉袒請降温¶
州戌卒韓虎陳安國殺主帥據城叛行省命宣慰使恩¶
寧普公討之道由處州與公語意合帥府軍事復辟公¶
恭謀之公曰温城叛者唯一二人耳若破其城玉石必¶
俱焚如平民何遣辨士入城説其黨曰韓虎等悖逆亂¶
常今王師四集旦夕且攻城雖金湯無不破者若輩胡¶
為與賊守自取作虀粉耶將軍未忍即加兵茍能去逆¶
<pb:KR2g0038_WYG_006-9a>¶
效順悉從原宥或稔惡不悛城一破悔無及已其黨相¶
向泣曰吾屬自度旦暮鬼耳儻獲復至敢不唯命乃殺¶
韓虎等以城降温城瀕海民以魚為業時城閉者三月¶
民病甚公請𤼵粟賑之驩呼之聲載於道路宣慰欲列¶
公功於朝公辭既而宣慰以行省參政總兵征鄱陽復¶
邀公俱行戍無鉅細悉屬之青田潘惟賢聚衆為叛龍¶
泉長吏聞風遁去賊遂焚縣治公之師曰王䝘先生與¶
門弟子集義兵擣退而里中惡少年疾其功因害先生¶
<pb:KR2g0038_WYG_006-9b>¶
公在鄱陽馳而歸執害先生者盡殱之縉雲之黄邨松¶
陽之白岩遂昌之大社麗水之浮雲泉溪無頼之氓咸¶
為盗根勢蟠結不可禦行省丞相喀喇公承制以舒穆嚕¶
公為行樞密院判官分院鎮處州既至假公分院行軍¶
都士統兵討麗水攻泉溪賊寨拔之未幾又平浮雲白¶
巖賊懼遂乘降縉雲盗亦就平乃移師攻遂昌賊酋周¶
天覺方友元傾其精鋭出迎敵公望見笑曰賊若堅守¶
不出未易即殄滅今兹之來豈非天授我乎分部諸校¶
<pb:KR2g0038_WYG_006-10a>¶
以正陣接戰以竒兵夾擊之别遣㳺軍入山搜其伏匿¶
比戰賊三面受擊輒大敗斬首數千級生擒八百人獲¶
方友元梟之乘勝直攻大社周天覺降復移兵討青田¶
賊黨金徳安殺潘惟賢兄弟以降先是國兵取浙東婺¶
衢既下獨處州為舒穆嚕公所守不降嵗己亥今上皇帝¶
遣僉樞密院事胡公大海由間道取處州舒穆嚕公出戰¶
敗北大軍入城而分兵取屬邑未附者公時以假元帥¶
統龍泉慶元松陽遂昌四縣兵故閉關為拒守計四縣¶
<pb:KR2g0038_WYG_006-10b>¶
士民咸請於公願内附以全民命旦曰君治兵殆十年¶
勤勞至矣而朝廷無一命之錫國家負君君何負於國¶
哉公知時事已去乃解甲出見胡公四縣因不受兵上¶
素聞公名召至南京待以殊禮居無何擢中書左司員¶
外郎上日與公論天下事公有言未嘗不稱善也遂詔¶
公還處州招集舊所部將校兵卒以從征西上既平江¶
西命公以親軍指揮守吉浙東苖軍為變婺守將既被¶
害而處城亦為所據上遣公復處州比至城已復除公¶
<pb:KR2g0038_WYG_006-11a>¶
浙東行省左右司郎中總制處州軍民事郛郭甫被兵¶
民物凋瘵而山冦乘間竊發人情未固公隨方招捕凡¶
首惡者即誅之然猶慮戍兵之寡日募之獲勝卒萬餘¶
人諗於衆口兵少不足禦敵師衆又無以食之奈何衆¶
皆曰養兵所以衛民茍不為禦備計子女玉帛且不保¶
况於食乎公迺因民之産以權宜増賦之沿海軍素驕¶
横及是以復城有功横益甚公擇其尤無良者斬之衆¶
乃讋服江西食東浙鹽而有司十分税一販者鮮至公¶
<pb:KR2g0038_WYG_006-11b>¶
請以二十分収一商賈遂通城南枕大溪浮橋之廢已¶
久橋隄當水之衝亦為所齧蝕㡬盡公即上流比舟為¶
梁以濟行者州學敝壞講舍僅存用以貯官粟公撤而¶
新之薦新進士吳世昌為郡文學以司教事城中民廬¶
多為戎士所據混淆而處公度閒曠之地建營屋數十¶
區使别居之縉雲官田其税額甚重執役者恒私以粟¶
代賞公以新役入之田實其數其害乃除諸暨守將謝¶
再興叛兵犯東陽平章李公文忠擊走之公引兵為援¶
<pb:KR2g0038_WYG_006-12a>¶
建議以為諸暨浙東藩障若諸暨不守則衢處不支矣¶
乃度地去諸暨六十里並五指巖新築一城不旬日而¶
成樓櫓濠栅靡不畢備上聞諸暨叛遣使來議别為城¶
守計暨至城已完上嘆賞不已其後浙西將李伯貞大¶
舉入冦兵號二十萬至城下城堅不可攻敗績而去上¶
念公立城功以名馬賜之青田之廬茨地接閩徼人素¶
獷悍葉仲賢恃其險屢叛乘我師在外復來冦公怒還¶
軍深入擒其渠魁少壯者皆籍為兵二十年逋誅之盜¶
<pb:KR2g0038_WYG_006-12b>¶
一旦就平温州方明善攻我平陽公出偏師復之并復¶
瑞安所侵地而親統正軍攻温州明善勢蹙與其仲父¶
國璽議納嵗幣詔公還師明善繼以鹽若干來進貢上¶
命處州易銀以入内藏上怒銀色惡責守令使償公曰¶
此吾過也守令禄薄何能償乃售龍泉田以銀九百兩¶
代輸公尋入覲上欲晋公且柄用之以邊事未輯願還¶
守外上時已即王位乃擢王府參軍仍總制處州等翼¶
陛辭上諭之曰俟閩浙盡平當還汝中書矣福建陳有¶
<pb:KR2g0038_WYG_006-13a>¶
定擾邊公奉命征之遂取建之浦城而崇安建陽二縣¶
亦下上賜以所乘駿馬建之守將阮徳柔兵四萬屯録¶
江實出我師後公還兵擊之破其寨栅有定大愳帥鋭¶
卒亟圍我營公突陳與決戰馬蹶因被執有定既得公¶
頗禮遇之公具道天子仁聖四海歸心羣雄樂為之用¶
且援竇融歸漢事撼之有定初無殺公意會元使至督¶
迫之遂遇害於福州實嵗己巳之春也享年五十有三¶
上痛悼不已命使者即其家祭之復詔中書議加䘏典¶
<pb:KR2g0038_WYG_006-13b>¶
追封縉雲郡伯有爵而無階官職勲者有司之制未備¶
也公天資穎拔智識絶倫藝術弗學弗已學之則無不¶
精性倜儻好施予賢士有貧乏傾橐以周之弗吝也其¶
守郷郡凡五載馭衆一以寛厚用兵十餘年未嘗妄戮¶
一人恩惠在人甚多故其殁也聞者莫不流涕鄕人為¶
立祠宇祀之公元配同鄕項氏二子長曰楨宣武將軍¶
僉處州衛指揮使司事次曰樞繼室滁陽楊氏公既殁¶
之二年楨等乃刻木為象具衣冠以葬實祔於圍源之¶
<pb:KR2g0038_WYG_006-14a>¶
左塟已來徴濓為之文昔濓侍上於白虎殿忽顧問曰¶
胡深何如人濓對曰文武才也上曰誠如卿言浙東一¶
陣朕方頼之則上所以倚公者至矣然公亦知宸眷之¶
深而無以圖報嘗謂人曰區區承詔鎮處城皇靈覆冒¶
幸已寧謐誓將挈全閩之地以圖展犬馬之微衷奈何¶
功業未就而死及之其非命也夫濓辱交公者五六春¶
秋見公酒酣耳熱指揮三軍而雄姿奮揚不可遏及與¶
縉紳之流論文評詩則欿然布衣書生也濓未嘗不服¶
<pb:KR2g0038_WYG_006-14b>¶
其勇而愛其謙今公不可作矣敢用備著公之事掲諸¶
墓門以告世之知公者銘曰洸洸胡公萬人之英一劍¶
横空莫之敢攖浙河之東地氣盡白此為兵徴見於龜¶
莢爾衆荷戈來入我堡寘爾枕席拔爾水火公師如風¶
鼠冦如雲一鼓之餘散為埃塵節鉞出鎮涉歴三年將¶
鼔不驚雞犬晏然雖登叛人䧟我諸暨公遷其城冦至¶
輒敗皇用嘉錫使車絡繹天閑龍馬於公弗惜公感主¶
知酣歌慨慷誓提入閩以歸軄方旄纛所届勢如破竹¶
<pb:KR2g0038_WYG_006-15a>¶
天未厭亂三軍夜哭公材孔多公志弗阿月出如赭公¶
命奈何丈夫之澤流於異方孰能行之父母之邦匿公¶
之臨十里枯骴公雖止斯庶亦無愧廟堂有嚴肖像其¶
中精靈翕然上與天通括蒼之山其翠欲滴公名配之¶
有永無斁¶
　　御史中丞章公神道碑銘　　　　宋　濓¶
嗚呼是為吾友龍泉章公之墓初予未識公時輒稔聞¶
其名及公應聘而起同赴於南京同館於青溪同出入¶
<pb:KR2g0038_WYG_006-15b>¶
禁署以備顧問如是者四三年私竊以為生我者父母¶
知我之志者唯公而已不知公何為棄予而遽死矣乎¶
有善孰予相孰知我瑕疵而攻之乎神道之碑公之子¶
特以為屬肝腸百裂其何能綴緝言辭乎相知之深者¶
不為之則鋪張君子之休美不識當屬之誰乎因抆淚¶
而叙之曰公諱溢字三益姓章氏處之龍泉人逺祖有¶
曰巖者仕宋以兵部尚書守泉州始家於南安至唐康¶
州刺史及又自南安遷建之浦城及生福州軍事判官¶
<pb:KR2g0038_WYG_006-16a>¶
脩脩生光禄大夫檢校太傅西北面行營招討制置等¶
使持節高州諸軍事高州刺史仔鈞娶練氏生子十五¶
人其第三子獻誠仕南唐為銀青光禄大夫檢校司徒¶
獻誠生文錫仕宋為秘書省校書郎文錫生都官郎中¶
重又自浦城遷於龍泉子孫遂為龍泉人重生吉吉生¶
順順生公琛公琛生世安世安生舉舉生宗宗生鄕貢¶
進士輔輔生文義文義生用之用之生强宗强宗生煥¶
文則公之高祖也曾祖諱斯立祖諱格父諱遇孫母某¶
<pb:KR2g0038_WYG_006-16b>¶
氏公之始生其音如鐘父母疑為不祥幾棄不舉及成¶
童嶷然莊重不習鄕井輕儇態諸兄出應科繇頗為儕¶
𩔖所侵苦公忿曰彼徒謂我弱爾吾不自厲豈為男子¶
耶乃往受事縣官即有曲者舉正理直之衆始愧服比¶
弱冠從鄕先生王叔剛遊從事於正心修身之學既又¶
聞金華為文獻之邦閒出遊以次叩其統緒浙東憲使¶
圖卜沁布哈請與語悦之已而改官陜西要公俱至虎林¶
心忽驚悸力辭而歸抵家父病已革越八日而逝人以¶
<pb:KR2g0038_WYG_006-17a>¶
為純孝所感至正壬辰蘄黄妖冦自閩犯龍泉公與從¶
子存仁避亂山中而存仁為冦所執公心計曰吾兄止¶
有一息不可使無後挺身出謂賊曰兒幼無所用我願代¶
之賊聞公名方出重購以求及得公大喜知賊帥欲問¶
計公正色拒之曰若等皆有父母妻子顧為此滅族事¶
耶賊怒擊之柱以刀磨其脅曰不降者且死公曰貪生¶
惡死固人常情然吾終不為不義屈賊愈益怒曰汝誠¶
不畏死耶公曰死即死何畏乎賊壯之不敢加害公夜¶
<pb:KR2g0038_WYG_006-17b>¶
紿守者乘間脫歸乃集里民為兵不旬日擊却之處州¶
府判官以兵來龍泉欲盡誅平民詿誤者舒穆嚕將軍宜¶
孫實總兵政公走麾下説曰將軍知賊之由乎曰不知¶
也公曰貧民迫於凍餒故相挺而從盗誠得一循吏招¶
輯之民即貧民耳今不出此而肆行剪屠是殆揚湯而¶
止沸也不識可乎舒穆嚕將軍曰善㣲先生言事幾敗即¶
檄判官母擅殺舒穆嚕將軍服公器識留幕下與議軍事¶
其平屬縣慶元及建寧之浦城松溪羣盜公有力焉上¶
<pb:KR2g0038_WYG_006-18a>¶
其功江浙行省丞相喀喇公承制授公將仕郎龍泉主¶
簿辭不受海冦起黄巖掠沿海郡縣行省命舒穆嚕將軍¶
守臺城臺之寧海民亦變攻圍臺城急舒穆嚕將軍飛檄¶
召公為援公方退居田里得將軍檄即起曰吾邦非舒穆¶
嚕將軍人且盡為枯骨今一旦有急政我報徳之秋也¶
集趫勇少年數百人晝夜行至城下約内外夾擊賊遂¶
潰海冦亦遁去寧海大饑豪氏吳甲蔣乙積粟不糶公¶
言於舒穆嚕將軍將軍因屬公行縣賑之公至縣即抵二¶
<pb:KR2g0038_WYG_006-18b>¶
豪罪發其粟賑餓夫其尤困者俚僧作糜食之公還龍¶
泉龍泉亦嵗儉大家有粟高其直且不發公先以私田¶
易粟貸里人乃行勸分之政民受其惠為多鄰邑青田¶
潘惟賢為盗而龍泉監縣保赫鼎貪虐無狀民因導潘¶
攻縣治保赫鼎棄印走公同其師王叔剛召豪傑與賊¶
戰敗走之縣治遂復行省給銀幣為賞保赫鼎懼棄軄¶
獲罪而愧公有功乃謀害公公方賛元帥和迪爾開府¶
處城未敢發會帥府問保赫鼎罪遂結季溪惡少拒命¶
<pb:KR2g0038_WYG_006-19a>¶
首害叔剛於家帥府檄兵擊之保赫鼎遁去於是處之¶
七縣盗皆蠭起行省移舒穆嚕將軍以行密樞院判官分¶
治處州公謂舒穆嚕將軍曰松陽小醜不速平將養成大¶
患耶將軍曰唯君處之公乃遣千戸曹勝安督兵授以¶
方畧一戰盡降之分院上其功行省陞承事郎松陽縣¶
尹又辭不受元帥葉君環攻鄭冦於麗水屢為所敗分¶
院調公及密樞院都事胡君深合討之公與胡君統軍¶
至浮雲賊衆來逆戰並山為長陣兵既接我軍張左右¶
<pb:KR2g0038_WYG_006-19b>¶
翼夾攻之賊大敗直擣其巢穴賊望見公來拜乞曰我¶
非為冦者待我殱此海蠻即降矣海蠻謂葉君所部海¶
軍也公曰吾不知他特捕反者爾為内外二砦公麾兵¶
踰外砦立壁或疑壁於兩砦間非利公曰非爾輩所知¶
我既踰外砦則内砦疑其已降而外砦亦計其疑已二¶
砦相疑賊破必矣壁未完賊突至相持未有勝負公麾¶
其竒兵横擊賊奔北即移兵圍内砦數重下令急攻遂¶
䧟之執鄭寘諸法外砦亦降行省復授福建行省檢校¶
<pb:KR2g0038_WYG_006-20a>¶
官尋又改除奉訓大夫處州路總管府判官皆不受南¶
行臺治書侍御史沁摩喇實分臺於婺長鎗軍判迫其¶
城治書遣從事楊迪徴師於公公勒所部軍就道長鎗¶
聞公至輒引去省憲交章薦於朝除武徳將軍僉浙東¶
都元帥府事又辭不受或疑為要名公曰吾所將皆鄕¶
里子弟使其肝腦塗地而吾獨取功名弗忍為也青田¶
賊吳英掠婺之金華永康東陽諸縣聚衆猖獗公議討¶
分院乃調兵屬公及胡君與戰屢戰皆敗之賊勢沮縛¶
<pb:KR2g0038_WYG_006-20b>¶
其黨張貴李興甫等出降遂昌㐫右戸閉糶土豪周天¶
覺嘯聚殺之元帥胡君往討天覺負固不服久之始請¶
降公曰此賊不殄必貽後患胡君不聽受其降已而天¶
覺果以復叛誅始天覺之未降也嘗執其黨與三百人¶
繫諸獄至是胡君欲盡坑之公執不可得生全者十六¶
七時天下日入於亂公結廬匡山上自號匡山居士屬¶
其子曰兵將至矣汝曹其保障州里乎己亥王師克處¶
州公又避地入閩中今上皇帝遣使以束帛召公公乃¶
<pb:KR2g0038_WYG_006-21a>¶
幡然而起與青田劉君基麗水葉君琛金華宋濓同召¶
至建業入見上問勞曰我為天下屈四先生耳然四海¶
紛紛何時定乎對曰天道無常唯徳是輔惟不嗜殺人¶
者能一之耳上曰卿等其留輔予矣亡何擢僉營田司¶
事巡行江東兩淮之境田荒蕪及耕墾者皆分籍之差¶
税頼之以便公以疾在身者久上時遣使存問及疾少¶
愈即入謁上見其來喜曰疾其瘳乎何遽出也一日上¶
忽念公詢於中書左司都事張來碩曰章溢日來康强¶
<pb:KR2g0038_WYG_006-21b>¶
否來碩對曰溢日夜念母不置而以主上遇之厚不敢¶
以言鬰鬰成疾耳上即命公歸省賜以白金文綺而留¶
其季子存厚於京師浙東始設提刑按察司即擢公僉¶
其事尋命還處州代總制胡君入朝而為存厚娶胡君¶
女賜賚優渥且俾存厚入侍皇太子以示親信胡君出¶
師温州復詔公還守處州饋餉供億規措無缺而民不¶
知勞及師旋即日以總制事付胡君而還其部王師平¶
荆楚設湖廣提刑按察司遷公僉事司公入見上慰勞¶
<pb:KR2g0038_WYG_006-22a>¶
之曰紀綱之事今屬卿矣公既至覩荆襄多廢地遂建¶
議分兵屯田且以控制北方計為便上曰所言甚善苐¶
未暇耳湖廣行省鎮撫囘囘怙勢作威輕重人罪以為¶
常公㢘得狀坐以法曽未幾河内道按察使宋思顔以¶
浙東憲使事不白下獄而浙東按察使孔克仁僉事王¶
璹亦以事被逮辭或連公公憂懼不知所為上遣大令¶
史劉君基喻公曰予素知章溢守法令毋疑也既而胡¶
君以兵入閩䧟没處之境皆動揺上命陞公浙東按察¶
<pb:KR2g0038_WYG_006-22b>¶
司副使往鎮之平陽瑞安浦城福寧軍民等事皆𨽻焉¶
公辭曰臣前任浙東無狀同列皆獲罪而臣獨蒙寛宥¶
今若加陞擢則益重臣過疆場之事臣身任之萬死且¶
弗避副使之命臣不敢拜上重違其志命仍僉浙東按¶
察司事比至山寨或已叛公宣布詔㫖軍民皆感動乃¶
誅其首叛者餘皆帖然青田夏清聞胡君敗與福建参¶
政范昌大合冦慶元龍泉時官兵盡戌浦城城中僅足¶
自守公召舊兵義兵使據要害列木栅為屯勢相聮絡¶
<pb:KR2g0038_WYG_006-23a>¶
别命元帥祁興季汝即龍泉縣治亦環植木城賊聞不¶
敢犯公長子存道初以元帥戌浦城及是有㫖命存道¶
提兵為遊擊而公即處城坐鎮之公謂父子相統於律¶
不宜乃上奏請罷存道官不允兵戌浦城者以食不繼¶
為病上以屬公洎浙東行省右丞李公文忠李公欲運¶
處州粮餉公以為舟車不通而軍中所掠粮甚殷請拘¶
入官而均給之兵食乃足青田税官金甲發其同僚白¶
乙匿官課乙既誅死而甲恣為奸利公訊之甲善口給¶
<pb:KR2g0038_WYG_006-23b>¶
辨不置公曰汝罪狀已明奈何欲以口舌撓法乎其辭¶
遂屈上知為公所鞫當不寃命斬之建寧守將阮徳柔¶
遣使來納欵人咸以為詐公曰陳友定據全閩勢必不¶
能容故徳柔為圖自全計非詐也以其事聞詔許徳柔¶
以元官守本郡命比下徳柔果為友定所并公因留其¶
使厚存䘏之温州茗洋周遂卿恃山險常為冦鄰邑皆¶
患之而郵傳之通平陽瑞安者亦為所要遮公命存道¶
合平瑞總督孫安之兵擒斬遂卿中書命處州造海舟¶
<pb:KR2g0038_WYG_006-24a>¶
若干艘并僉溪船户為水軍其戸凡一千既有領之者¶
而又𨽻於軍府役繁而事擾公上奏設水軍千戸所專¶
統之處多山而少田軍需恒不足胡君為奏免唯輸硫¶
黄白藤於朝而行省復有所科公屢以為言罷之水軍¶
千戸任惟淵朱仲欽共戌青田會冦至仲欽逆戰而惟¶
淵走還仲欽以無援故敗公斬惟淵以狥遣指揮何世¶
明擊冦走之惟淵乃胡君所任信者既伏誅部曲莫不¶
股栗浙江行省恭政朱亮祖總兵取温州公調何世明¶
<pb:KR2g0038_WYG_006-24b>¶
以軍從温州平公聞其掠人子女命鎮撫林理徴之各¶
部送還其家海隅既寧公請朝京師上報曰吾知卿在¶
邊良苦俟平吳當即召卿爾及浙西諸郡皆平上遣使¶
召公且命分兵征入閩而存道守處州公既入見上嘉¶
奬甚至上諭羣臣曰章溢雖儒臣父子宣力一方冦盗¶
盡平其功誠不在諸將後公再拜&KR1180;不敢當明日上召¶
問閩諸將何如公對曰御史大夫湯和由海道進平章¶
政事胡廷瑞自江西入此固必勝然閩中尤服浙江平¶
<pb:KR2g0038_WYG_006-25a>¶
章李文忠之威信若令文忠帥師從浦城取建寧此萬¶
全計也即日召文忠出師如公策處州之粮其舊額一¶
萬三千石有畸後以軍興加征至十倍民不堪命公言¶
之丞相丞相入奏上曰吾勞處民久矣詔從其舊温州¶
黄宗雲朱君逹來附各授以元帥之職還守其土及我¶
師征温失利輒叛去温既平君逹又請降公曰何物小¶
醜叛而復降納之是無法矣奏戮之浙江行省承詔作¶
大舟入海徴輸巨材檄處州與諸府同公曰處婺之交¶
<pb:KR2g0038_WYG_006-25b>¶
限以峻險縱有木道何從出且凋敝之民曷以勝此公¶
力言於省臣止之洪武元年正月上即皇帝位有事於¶
太廟公與執事畢越翌日召公及劉君基入見上御奉¶
天殿羣臣咸在上歴陳其功並拜御史中丞公辭不允¶
尋兼太子賛善大夫公務存大體不屑屑於細故或以¶
為言公曰憲臺百司之儀表居其職者當先飬人以亷¶
恥使人避而不犯豈直待搏擊為能哉上親祀社稷會¶
大風雨還坐外朝怒儀曹議禮不合以致天變將殺之¶
<pb:KR2g0038_WYG_006-26a>¶
公奏曰風雨已連朝無足怪者縱禮官議有未盡陛下¶
之誠自足以格神明願寛雷霆之怒上為之霽威上愛¶
公甚嘗語公及劉君曰二先生年向耄恐感霜露致疾¶
善自衞攝不宜早趨朝也存道部郷兵萬五千從李公¶
入閩閩平詔存道以兵從海道北征公持不可曰鄕兵¶
農人耳始命征閩許以事平歸農今復調之是爽信也¶
上不懌而罷公繼論奏曰兵已入閩者俾還州里昔嘗¶
叛逆之民宜籍為軍使北征一舉而恩威著矣上喜曰¶
<pb:KR2g0038_WYG_006-26b>¶
孰謂儒者果迂闊哉非先生為朕一行無能成兹者事¶
公受詔遂行比至處州母夫人已殁公馳還舍援例乞¶
丁憂詔不允丞相李諱公復貼書道上眷倚之意而遣¶
存厚還家公灑泣而出日治戎事惟謹鄉兵既集命存¶
道部領由永嘉浮海北行上章乞如律守制詔仍不允¶
已而章再上上覧之為惻然曰吾固知其情不可奪矣¶
但朕憲臺缺人耳遂可其奏存道至崐山走京師聼進¶
止上諭之曰汝父事朕則予汝嘉因授以處州衛指揮¶
<pb:KR2g0038_WYG_006-27a>¶
副使戌於上黨尋移平陽公自䘮母夫人悲戚過度居¶
常忽忽若無以自存者及營宅兆親負土石而感疾益¶
深子女見之皆相顧悽愴曰勿憂也吾父母幸以安厝¶
祖宗邱墓幸粗整飾嵗時薦饗幸有條序吾庶幾無憾¶
苐荷國厚恩未能報効此為慊耳臨終親友何璿來候¶
曰當収斂此心母有所執滯公曰吾久矣知之遂薨於¶
龍淵之私第實洪武二年夏某月某日也享年五十有¶
六訃聞上甚憫悼乃親撰文遣官即其家祭之以某年¶
<pb:KR2g0038_WYG_006-27b>¶
某月某日塟於某山之原公娶陳氏勤儉恭淑克盡内¶
助子男三人長即存道明威將軍處州衛指揮副使次¶
存誠次存厚孫子男四人集慶集恭集善集正公性篤¶
於孝友父䘮未塟而盗發里閈室廬被焚公稽顙籲天¶
火至柩所而滅事母夫人備極孝養毎事必得其懽心¶
與二兄别居已久既創第龍淵請二兄同居以奉母怡¶
怡之情藹如也先世有墓祠曰標慶菴公起其廢一新¶
之且益田供祀事而定祭享條序命子孫世守之其於¶
<pb:KR2g0038_WYG_006-28a>¶
宗族里黨患其子弟無所肄業則創龍淵義塾延碩師¶
以教之患其死者無所於塟則以玉峯西岡為義阡聼¶
其&KR2668;瘞焉又以王叔剛實鄕郡之賢者而舒穆嚕將軍能¶
忠於所事即龍泉劒水之陽設祠宇祀之曰忠賢祠盖¶
凡可以聳善扶義者無不為也公狀貎宏偉器局夷曠¶
而撫世酬物一本於誠一循乎禮義外若和緩而其臨¶
大事則議論争辨不避權勢必折𠂻於理而後已其與¶
學士大夫談聖賢之道如味飴蜜丸篤尚伊洛之學嘗¶
<pb:KR2g0038_WYG_006-28b>¶
曰古人為學皆躬行實踐人倫日用之間無非學也今¶
人以記誦詞章為務特學之末事耳故公於章句之習¶
皆不以屑意而於綱常之大端有關於世教者恒切切¶
為人言之生平務在濟人利物嘉言善行人皆能道之¶
不可勝紀余竊聞之章為東南著姓自五季以迄于宋¶
代多顯者内則兩制八座外則州牧邑宰皆未嘗缺人¶
至親提師旅捍衛鄕州能成其勲名唯太傅公為尤盛¶
閩人至今道之公當元季紛擾羣盗四起磨牙吮血而¶
<pb:KR2g0038_WYG_006-29a>¶
桑梓為墟公談笑而起皆劓殄之無遺育處之民至今¶
思之於是聲光流顯上致萬乘之知持節諸部執法中¶
臺其功業視太傅公疑若過之此無他大傅之所遭者¶
衰也公之所際遇者有道維新之朝也古人所謂能光¶
前人者公其有焉予敢評隲公行勒諸堅珉以垂示永¶
久於戱金可銷也石或可泐也公之功不可忘也銘曰¶
五季之亂殺氣昬太傅雙手障南閩西巖結壘兵雲屯¶
羣衆偷竊方繽紛怒來欲以一氣吞隂功上聞帝為欣¶
<pb:KR2g0038_WYG_006-29b>¶
勑生蟄蟄千子孫白(缺/)　牀如爛銀匡山繼之譽益振¶
方頥踈髯目電焞(缺/)　鴻鬯鐘在軒蚩蚩赤子扇妖氛¶
額抹絳帕手握&KR1689;嘯呼不異鬼鬼羣公起長驅汗且奔¶
一障仡立無邉塵較之太傅功或殷重徽疊照絶等倫¶
大明天子御紫宸濟濟萬國咸來賔束帛往聘東海濵¶
加以禄爵恩寵新庸田使者勞徕勤繡衣行部照青春¶
貪夫宵遁不待晨一朝南徼將星湮括山恍惚失嶙峋¶
狐狸跳舞騁妖神帝曰汝溢汝老臣整汝戎斾旋汝轅¶
<pb:KR2g0038_WYG_006-30a>¶
公車戾止集吏民導宣威徳語復諄有叛命者馘以狥¶
坐鎮鄕城如虎蹲大兒游擊左右巡四郊帖帖多柔馴¶
詔還執法居諫垣長跪敷奏嬰逆鱗萱堂風惨驚逝魂¶
上表陳情逹帝閽哀號負土自築墳因劬致疾亟返真¶
聞之誰不淚沾巾公知學術歸一原時㪺濓洛溉本根¶
所以不剉枝葉繁文事武備道乃存黄腸題湊藏山礬¶
大書遺行勒堅珉傳千百載期無諼¶
　¶
<pb:KR2g0038_WYG_006-30b>¶
　¶
　¶
　¶
　¶
　¶
　¶
　¶
　明名臣琬琰録卷六¶
