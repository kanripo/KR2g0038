# -*- mode: mandoku-view; -*-
#+TITLE: 明名臣琬琰錄
#+DATE: 2015-08-24 22:35:40.023924
#+PROPERTY: ID KR2g0038
#+PROPERTY: BASEEDITION WYG    
#+PROPERTY: JUAN 續錄卷七
<pb:KR2g0038_WYG_031-1a>¶
欽定四庫全書¶
　明名臣琬琰續録卷七¶
　　　　　　　　　　　　　明　徐紘　撰¶
　　副都御史羅公壙誌銘　　　　　袁　衷¶
通議大夫都察院右副都御史羅公既致仕之八年壽¶
八十有一歲以天順丁丑十月二十五日考終于家訃¶
聞逺邇莫不哀悼皇上念公為國大臣嘗有功勞于邊¶
境命禮部遣官致祭工部營治𦵏事其冡子泰以墓壙¶
<pb:KR2g0038_WYG_031-1b>¶
之石未有刻辭遂具行實属筆於衷乃序而銘之公諱¶
亨信字用實其先南雄人徙東筦之英溪祖徳寛父祖¶
昌俱不仕而以公貴皆累贈至右副都御史公自㓜頴¶
敏好學年十二喪其母即能苦刻立志讀書年十七選¶
為邑庠生永樂癸未以葩經領鄉薦明年甲申登進士¶
改翰林庶吉士是年五月授工科給事中徃浙江視水¶
災奏免嘉興海鹽崇徳三縣稅糧以甦民困丁繼母洗¶
氏憂起復調吏科陞右給事中坐累謫交阯公素位而¶
<pb:KR2g0038_WYG_031-2a>¶
行雖逺在荒服亦怡然自得未嘗有憂苦無聊之嘆因¶
自號安素乆之用薦起拜監察御史嘗命徃通州察倉¶
庾之弊廵按真定等府清軍山西所至有聲再丁繼母¶
何氏憂命馳驛奔喪即起復大臣有言公堪任方面者¶
詔復舊任食按察僉事俸宣徳乙卯陞右僉都御史命¶
徃平凉等處練兵以備邊塞公殫心力夙夜不懈皇上¶
念邊境苦寒降勅勉勞公益感奮正統丙辰與都督趙¶
安率師廵邊戊午丁外艱奪情視事明年禦敵功成公¶
<pb:KR2g0038_WYG_031-2b>¶
陞俸一級賜紵絲四表裏白金二十兩始命馳驛歸𦵏¶
父畢事還京奉勅廵撫大同宣府并督屯種給瞻軍餉¶
興利除害為乆安計公悉心國事勞来措置無不得宜¶
言聴計行信任惟允正統戊辰冬十二月給正二品誥¶
命進通議大夫都察院右副都御史祖與父皆如其官¶
公在邊年乆諳于地利之宜戰守之法轉輸之方每有¶
建白無不嘉納己巳秋北人直逼京師廷議君宣府總¶
戎入衛衆紛然欲遂棄其城時公廵撫其地遂挺然伏¶
<pb:KR2g0038_WYG_031-3a>¶
劍當門止之衆遂定是年九月轉陞左副都御史賜白¶
金二十兩紵絲二表裏是時公年踰七十且有疾上章¶
致仕不俞復承白金文綺之賜庚午秋七月復懇上章¶
皇上復察公實老病得俾致仕公還鄉里始建祠堂治¶
先壠營居室越八年以壽終其生則洪武丁巳十月二¶
十八日也配劉氏先公二十二年卒再贈淑人子男二¶
長即泰次賓女七人泰等以天順己夘十二月二十五¶
日癸酉奉公柩與劉淑人合𦵏于麻地嶺祖塋之右乙¶
<pb:KR2g0038_WYG_031-3b>¶
向原也嗚呼公之俊徳偉烈朝廷任以腹心用為耳目¶
忠誠體國四十餘年累承恩賜晚歲歸休優㳺鄉曲壽¶
考令終其殁也復蒙朝廷賜以𦵏祭若公者可謂生榮¶
死哀無憾也矣銘曰徳懋展也位望顯也福全考終世¶
所尠也兹卜諸幽山盤土厚固藏銘壙永利爾後¶
　　吏部尚書何公行狀　　　　　　章　綸¶
公諱文淵字巨川姓何氏江右廣昌人也先世諱坦者¶
仕宋為寳謨閣學士廣東提刑階宣奉大夫諡文定坦¶
<pb:KR2g0038_WYG_031-4a>¶
生紹興太守聖聖生武平知縣行行生七二七二生桂¶
芳桂芳生徳元公之祖也贈正議大夫資治尹吏部左¶
侍郎徳元生景榮公父也贈正議大夫資治尹吏部左¶
侍郎母吳氏封太淑人公生於乙丑十二月三十日㓜¶
而英邁年七歲入社學從鄉先生讀書過目成誦羣兒¶
或竊𤓰果以奉公却之曰童稚之年詎可習為盜賊哉¶
識者嘆其不凡永樂初選補邑庠生時父兄繼喪公晝¶
則經營家事夜則刻苦讀書涵濡既乆經史百氏無不¶
<pb:KR2g0038_WYG_031-4b>¶
貫通發為文章咸中矩度歲戊戍登李騏榜進士第越¶
二年拜湖廣道監察御史以亷介自持立朝正色已而¶
廵按山東山東豪右侵漁百姓兼軍衛多擾公發奸摘¶
伏吏民畏之如神仁宗皇帝即位命考四川吏治公察¶
其殿最而黜陟之人服其當又劾奏工部侍郎楊和黜¶
退恭議金文斌副使張銘僉事張明等三百餘人威風¶
凛然貪暴徃徃棄官去時蜀旱所臨郡邑輙雨人謂御¶
史雨烏蒙土官知府禄昭妻與耆民什伽私昭知之什¶
<pb:KR2g0038_WYG_031-5a>¶
伽懼罪潜赴京告昭謀反詔四川雲南貴州建昌行都¶
司各以所部軍討之昭遣人訟寃公移檄止所調軍具¶
以其事聞于上遂直其寃由建昌行都司入雲南經貴¶
州出播州楊宣慰迎謁以銀器文綺来獻公笑而却之¶
宣慰出語人此可見何公不可以利動宣徳改元正月¶
奉勅清理山西戎伍於其寃濫者直之欺隐者謫之民¶
無有茍免而濫加者十一月詔選御史有風力者體察¶
南京弊政十三道御史咸推公復承命以徃因奏曰人¶
<pb:KR2g0038_WYG_031-5b>¶
有誤觸刑憲初犯令者今納鈔贖罪又言老人必選年¶
髙衆所信服者使勸民為善不使非人以虐民害政因¶
請通行禁約上皆從之歲丁未上賜勅命追贈考妣因¶
告歸省及還遇盜行李為之一空而縣丞張履道家人¶
寄白金十五兩獨存公至京舉以還之封識宛然人皆¶
嘆服庚戊五月上以蘇松等郡素稱難治而任郡守者¶
弗得其人乃命大臣各舉其賢能者任之時都御史顧¶
佐薦公知温州府捧璽書馳驛赴任公至則視民之利¶
<pb:KR2g0038_WYG_031-6a>¶
病政之得失而興廢之舊額田十畝以三畝為陸田俾¶
輸麥稅其後田有賣買而民畏麥稅之重造版籍莫肯¶
收陸田者以故爭訟連年公請均陸田之稅與水田等¶
於是賦稅不虧而民甚利之郡所属四縣稅課司河泊¶
所舊征銀鈔既而禁用金銀商稅止輸鈔而舊課不除¶
每歲役于官者買銀輸之民多破産公以稅銀例禁請¶
自今銀課亦皆收鈔朝廷從之是後民無輸銀之苦舊¶
徭役弗均而富者得以幸免公度其貧富第其髙下列¶
<pb:KR2g0038_WYG_031-6b>¶
為簿籍而民獲其平温地與金鄉盤石等三衛隣軍士¶
恃其不統于有司肆為凶暴廣植田産不供賦役凌轢¶
有司侵刻小民公束之以法軍衛肅然每歲中使至温¶
取供御海味果實供饋煩苛不勝其擾公措置有方民¶
不病而事集一日檄下作漕運巨艦四五十艘郡邑驚¶
動公任寮属集耆老興工料董其事不一二月寂無勞¶
擾而艦成且以所餘物還下中貴官柴某以巨舟浮取¶
寳西洋諸國迨還遇風舟泊海港入温江瀕岸將起其¶
<pb:KR2g0038_WYG_031-7a>¶
貨還京柴某聲勢熖熖公處之裕如凡政事有不便於¶
民者大則奏聞小則立改振舉學校使士有所作興條¶
明法制使吏有所遵守祠先賢舉逸民興禮讓時嫁娶¶
重喪𦵏具儲積别善徳居數月政化大洽山無盜賊民¶
寡詞訟境内稱治隣邑之民訟有不直者亦赴訴焉公¶
為辨其曲直咸恱服而去青田民葉孟圭徐成皆邑之¶
大姓也兩家故有怨成為糧長以賦不時輸縣遣孟圭¶
督之孟圭欲因以報怨乃率五百人掠其財壊其屋成¶
<pb:KR2g0038_WYG_031-7b>¶
訴於官三司調軍追捕公聞之曰洪武初青田嘗反今¶
以五百人之衆不服進捕逃入於山林必激變又延及¶
無辜乃遣人召孟圭及成至府諭以禍福命孟圭以所¶
掠還成為葺其屋孟圭拜且泣曰昨聞調軍追捕自謂¶
旦暮鬼耳今聞指示可生之路敢不從命人謂公片言¶
止亂賢于用五百人逺矣壬子冬十月入覲道經括蒼¶
馮公在永嘉亟于見遣其子間道懐金贐公于旅館公¶
慰諭却之過客聞其事者因匾所舎處曰却金館士大¶
<pb:KR2g0038_WYG_031-8a>¶
夫咸有題詠始公與八人受命為守未朞月政聲焯然¶
聞于京師至是上問吏部尚書郭璡曰先所任九人為¶
知府亦有来者乎璡以公等七人名聞乃召入便殿命¶
中使傳詔奬勞錫宴于廷又以御製招隠詩賜之所以¶
寵賚之者甚厚公既復任感上寵遇知無不為化行既¶
乆民皆信服軍衛亦皆戒飭其下毋得侵害於民郡中¶
無事黄堂閴然暇則詣庠序進諸生周旋為講論經史¶
亹亹忘倦又召生徒章綸入府親自授業未幾周旋果¶
<pb:KR2g0038_WYG_031-8b>¶
狀元及第章綸第進士今任禮部右侍郎其餘亦各出¶
仕有亷介心公之指敎居多歲旱齋戒禱於山川立拜¶
移時不能起其禱詞有云薄壽請從今日減甘霖望自九¶
天来俄而黑雲四興大雨如注歲大熟乙夘春處州盜¶
起羣聚四出剽掠官軍討之徃徃敗績乃於要害處設¶
官防守俄有一人逸入境守關者執之乃殺官軍者也¶
詢知賊據烏風洞為巢穴遣經歴黄能誠徃捕之悉得¶
其渠魁時都指揮使李貴等捕盜無所得乃執村民以¶
<pb:KR2g0038_WYG_031-9a>¶
火烙之皆自誣服公移文言已得盜彼所捕皆平民也¶
貴等怒必欲置所執者於死公抗言不為撓由是活二¶
百餘人永嘉民朱良觀良旦兄弟争財訟于郡公召其¶
鄉長老諭以兄弟天倫大義因判詩於其狀有云秪縁¶
花底鶯聲巧致使天邊雁影分之句於是良觀兄弟感¶
泣退脩親睦之行是歲五月浙江布政司布政使黄澤¶
以公治行聞于朝宣宗以璽書奬勵増秩二級掌部事¶
如故命甫下而禮部尚書胡濙復薦公宜大用乃擢刑¶
<pb:KR2g0038_WYG_031-9b>¶
部右侍即將赴召温之官吏軍民父老咸號泣遮留及¶
出城男女送者萬餘人填塞城門居民在江之北者率¶
父老童稚望風拜伏悲泣于岸側在郡六年無錙銖之¶
取于民布衣蔬食處之怡然故去時詩云行囊不載温¶
州物惟有民情滿腹中民思之不已為立生祠歲時祭¶
祀及在朝數上章言事皆關於治體每朝廷有政事百¶
官廷議公辨析利害衆皆服之論囚常求生之前後辨¶
繫者之寃不可勝數又命典獄灑掃囹圄夏月則寛其¶
<pb:KR2g0038_WYG_031-10a>¶
桎梏正統元年丙辰九月詔往維揚理鹽法惟私販情¶
重者罪之餘悉寛貸議者欲悉籍其家公力争之全活¶
者百餘家庚申八月朝議遣公經理京畿八府荒政多¶
得賑濟之法初麓川思任發苦邊吏侵刻而叛都督方¶
正討之敗死已而遣使入貢謝罪而羣臣復請討之公¶
上書大畧言麓川一彈丸瘴癘地疆里不過數百人民¶
不滿萬餘以大軍臨之往無不克然莫若命官軍耕守¶
操備仍令官一員直入其地諭以禍福趨避之機好生¶
<pb:KR2g0038_WYG_031-10b>¶
惡死人之常情彼亦人也一聞開示可生之路必稽首¶
稱臣輿琛入貢若或㝠頑梗化則調軍相機勦絶如此¶
則逺人蒙再生之恩而朝廷免出師轉餉之勞詔百官¶
㑹議時有欲邀功邊徼者倡言征之便卒以山川險阻¶
弗能克兵疲于奔命民困於轉輸東南騷動衆始悔之¶
辛酉六月旱詔公審覆在京罪囚多所平反凡情有可¶
矜法有可疑者咸從輕議越數日天乃雨大有年上封¶
事者言民之盜竊者多黥刺之刑不足使之懲創自今¶
<pb:KR2g0038_WYG_031-11a>¶
犯者宜匾其門曰竊盜之家朝議從之公具言律有常¶
憲竊盜初犯再犯俱刺字三犯者絞今又起立牌額是¶
於律條之外又加其罪况在京及各處布政司人烟輻¶
輳為盜者多若盡立牌額數年之間各處竊盜牌額必¶
多有失四方徃来之人觀瞻實傷治體書奏乃寢其令¶
時公以疾屢欲告歸而少師楊公士竒少保楊公溥勉¶
留之且擬大拜公以疾力求罷上乃許之既歸杜門不¶
出惟課童僕畊墾教子讀書而已己巳八月車駕北狩¶
<pb:KR2g0038_WYG_031-11b>¶
郕邸攝位詔起之遂驛召于家既至以為吏部左侍郎¶
時貴州蠻叛議討之公言貴州荒服之地洪武中命鎮¶
逺侯提督鎮守夷人以安永樂中始奏以其地設都布¶
按三司及府州縣夷人始苦其役遂至作亂乞遵舊制¶
仍設總兵官鎮守而革新設衙門北人額森請遣大臣¶
迎車駕還京廷議不决公倡言白於衆此事雖十上章¶
不得請不可已也於是自草奏同羣臣詣闕力請迎鑾¶
輿南還公與有力焉明年陞本部尚書惓惓以進賢圖¶
<pb:KR2g0038_WYG_031-12a>¶
治為心而好惡者不一公知不可力求退避三上章始¶
復命致仕既歸杜門養疾絶不與世事縣大夫有問候¶
者輙使人謝之竟弗見天順元年四月十一日得疾語¶
諸子曰吾嘗為温守温民戴吾亦深今去温數十年然¶
心未嘗不在温也我死神氣必歸温矣越三日正衣冠¶
而坐索紙筆書口占律詩一首付長子宗投筆而逝娶¶
掲氏有懿徳封淑人側室張氏子男六人曰宗曰端曰¶
喬新以進士為南京禮部主客司主事曰喬壽邑庠生¶
<pb:KR2g0038_WYG_031-12b>¶
曰喬福曰喬年孫男八曰㑹同邑庠生曰大同曰仁同¶
曰智同曰道同曰慶同曰矩同曰瑛同曰瓊同孫女十¶
曽孫男一曰豐公晚號鈍菴學者因稱之曰鈍菴先生¶
所著有尚書直解東園集鈍菴奏議牧民備用司刑備¶
用書義庭訓四書講義禮記解義皆行于世章某親受¶
業于公者也故述其梗槩為行狀以俟名公誌而銘諸¶
竑謹按恭毅章公為公之門人故道公之盛徳為詳嗚¶
呼亦偉人也惟景泰間易儲一事不免為盛徳之累耳¶
<pb:KR2g0038_WYG_031-13a>¶
喬新仕至刑部尚書性嚴毅學識精敏居官清慎勤三¶
者始終如一𢎞治辛亥為御史鄒魯誣妄遂以本官致¶
仕未幾鄒亦左遷蕭山尹為邑中仇家瞎其目癸亥喬¶
新考終于家云¶
　　大學士髙公神道碑銘(榖/)　　　　李　賢¶
公諱糓字世用姓髙氏其先世居河南之懐慶有仕宋¶
者從髙宗南渡徙維揚今為髙郵興化人曽祖諱椿父¶
諱焯以公貴累贈少保兼太子太傅工部尚書東閣大¶
<pb:KR2g0038_WYG_031-13b>¶
學士曽祖妣王氏妣黄氏俱累贈一品夫人髙自上世¶
以儒業相傳至椿當元末避兵姑蘇恐廢先業有子四¶
人皆令從事詩書洪武初復歸維揚始占籍于興化四¶
子業皆成其季公之父也尤長于詩有書數千卷不樂¶
仕進隠居教授而鄉之後進多從之游公自㓜承家訓¶
舉止如老成人父竒之甫十歲乃遣入邑庠即能奮力¶
于學弱冠遂領鄉薦登永樂乙未進士第選入翰林為¶
庶吉士辛丑授中書舎人甲辰陞左春坊左司直郎洪¶
<pb:KR2g0038_WYG_031-14a>¶
熈改元受勅階承務郎未幾以學行獨優陞翰林侍講¶
丁外艱服除還任宣徳甲寅主考順天府鄉試人服其¶
公正統改元春上初御經筵少傅楊士竒等上言經筵¶
講官必得學問貫通言行端正者以供其職遂薦公與¶
苗衷馬愉曹鼐四人專侍講讀賜三品章服公每進講¶
敷衍詳明聞者嘆服戊午預脩宣廟實録成進侍講學¶
士甲子復主考應天府鄉試士無間言乙丑進工部右¶
侍郎兼侍講學士入内閤知制誥丁夘進階通議大夫¶
<pb:KR2g0038_WYG_031-14b>¶
己巳秋聖駕北狩命公留守尋進工部尚書兼翰林學¶
士時景泰初敵情莫測邊警日嚴選使敵者得中書舎¶
人趙榮陞大理少卿公嘉榮之奮忠即解所束金帶與¶
之景泰初聖駕自北還議奉迎禮公欲從厚衆渉疑未定¶
有千戸龔遂榮投書于公言奉迎當重之意公即袖其¶
書以進且曰武夫尚知此禮况儒臣乎已而朝廷以遂¶
榮非分得譴比聖駕至百官郊迎公復上章以伸前議¶
無所顧忌聞者義之辛未朝廷以公望重進少保仍以¶
<pb:KR2g0038_WYG_031-15a>¶
尚書兼東閣大學士壬申兼太子太傅公懇辭不允尋¶
賜階榮禄大夫甲戍南京災朝廷念祖宗陵寢所在以¶
公大臣中清慎者特命往祭事竣録被災者千餘家悉¶
發廩賑之歸奏稱㫖是歲冬給事中有忤執政欲害之¶
乃諷御史劾其私而羅織其罪公獨持正議卒從輕典¶
士論韙之乙亥星變疊見公上疏謂臣濫居保傅不能¶
盡匡輔之道宜譴罷以謝天意不允丙子寰宇通志書¶
成兼進謹身殿大學士是歲秋順天府鄉試太常少卿¶
<pb:KR2g0038_WYG_031-15b>¶
兼翰林侍講劉儼為考官有二執政以子入試不中交¶
章奏儼去取不公欲置于法乞詔翰林及六科十三道¶
覆考公時以疾不出一聞此事即强起預考畢毅然入¶
言曰大臣子與寒士並進已不可况又不安於用欲殺¶
考官可乎由是儼得釋公之名益振而拂其意者銜之¶
公屢求退避朝廷重公忠直不允天順改元皇上復位¶
首召公慰諭而留之其餘誅斥殆盡公即上疏辭保傅¶
二職時機務填委公以衰老弗堪懇乞骸骨上以公舊¶
<pb:KR2g0038_WYG_031-16a>¶
人方隆倚任然憫其老且重違公意特允所請賜白金¶
楮幣織金襲衣給驛舟送歸其鄉復賜勅諭有曰日與¶
親戚故舊徜徉邱園展契濶之深懐道朝廷之盛事清¶
風髙致足以勵亷而革貪夙徳雅望足以敦化而導俗¶
則卿永有終譽焉士林以為榮越四年庚辰忽疾作以¶
正月十日終于正寢距生洪武辛未二月十日享年七¶
十娶郭氏累封一品夫人側室杜氏生子一曰峘為邑¶
庠生周氏生子一曰岡劉氏生子一曰岐俱㓜上聞訃¶
<pb:KR2g0038_WYG_031-16b>¶
嗟悼遣官諭祭于其家公天資簡重操履清介而交人¶
不泛視義所在勇于必為雖違衆不恤也在位論薦多¶
號得人可謂慥慥乎篤實之君子矣所著有育齋集八¶
十卷峘以侍讀學士錢君漙之狀来請銘銘曰白葦黄¶
茅易脆而朽松柏挺生何獨能乆抑根之固越心之堅¶
蔚然蒼翠何千萬年豪傑之生有𩔖于此相彼髙公寔¶
同容止蚤登仕路厥聲孔揚英華之發斐然成章翰苑¶
優㳺帝資啟沃文衡兩持士論咸服乃位保傅乃恭化¶
<pb:KR2g0038_WYG_031-17a>¶
機錦袍玉帶金馬彤闈見義必為莫之能禦直道古心¶
慨然自許保全晚節宸眷優優容與桑梓胡不少留亦¶
既盖棺名著天壤䘏典之褒百世之仰有銘在石懿行¶
輝光嗚呼泉室哲人之藏¶
　　禮部侍即薛公神道碑銘　　　　李　賢¶
吾道正脈寔由近世周程張朱有以倡明之也至我太¶
宗文皇帝乃始表章其言行天下由是天下士習一歸¶
于正嗚呼盛哉然今之君子能忻慕而篤信之則河東¶
<pb:KR2g0038_WYG_031-17b>¶
薛公其人也公諱瑄字徳温世為山西河津人其先自¶
奚仲封薛侯居河東子孫遂以為氏曽祖常祖仲義皆¶
通經教授鄉里父貞洪武初領薦為真定元氏教諭仲¶
義貞俱以公貴贈通議大夫大理寺卿祖母母皆淑人¶
初母齊淑人夢一紫衣人謁見已而生公祖以生時卜¶
之吉曰此子必大吾門童時教之詩書輙成誦日記千¶
百言貞為榮陽教諭公侍行時年十二以所作詩賦呈¶
監司監司竒之既而聞之魏范二老先生深於理學乃¶
<pb:KR2g0038_WYG_031-18a>¶
禮延于家供子弟職日與講習周程張朱性理諸書乆¶
之嘆曰此道學正脈也遂焚其所作詩賦專心于是至¶
忘寢食永樂己亥貞改河南鄢陵時教官考績以科貢¶
多寡為黜陟貞大以為憂公乃補鄢陵諸生遂中河南¶
鄉試第一明年登進士第以省親西歸是歲秋貞有疾¶
公日夜不離左右及居喪一遵古禮服闋願就教職㑹¶
宣廟思得良憲臣選擢雲南道監察御史出監湖廣銀¶
塲公聞前監者多致富至則黜貪墨正風俗手録性理¶
<pb:KR2g0038_WYG_031-18b>¶
大全一書潜心誦讀每至夜分方寢或思有所得即然¶
燭記之或通宵不寢味而樂之不知手舞足蹈也丁繼¶
母憂服闋㑹有言學政不舉者吏部尚書郭璡首薦公¶
提調山東學校公欣然就之曰此吾事也每臨諸生必¶
親為講解不事夏楚皆呼之曰薛夫子未幾用楊文貞¶
公薦召為大理寺右少卿明日轉左少卿公作大理箴¶
以自警時中官王振權傾一時或欲邀公拜其門公正¶
色曰安有受爵公朝拜官私門邪已而遇諸途衆行跪¶
<pb:KR2g0038_WYG_031-19a>¶
禮公獨不屈振由是不說㑹有獄夫寔病死三年其妾¶
私于人欲出嫁妻弗聴遂誣妻魘魅夫死公為辨其寃¶
都御史王文謟事振乃誣公出入人罪繫獄當死人皆¶
危之公怡然曰辨寃獲咎死何愧焉手持周易誦讀不¶
輟至覆奏將决大臣有申救之者得免官放歸田里公¶
居家六年閉門不出留心理學造詣益深正統己巳以¶
吏科給事中程信論薦起公為大理寺丞時敵騎薄都¶
城公分守北門都帥初疑其迂及接言論遂訪策焉公¶
<pb:KR2g0038_WYG_031-19b>¶
曰以天時人事騐之北兵必宵遁既而果然貴州苗冦¶
猖獗朝廷命將徃征之公督軍餉事竣而還景泰初懇¶
乞致仕學士江淵上疏留之明年陞南京大理寺卿有¶
富豪殘虐人命者獄乆不决執法者欲貸之公曰死者¶
何辜竟抵于法明斷之譽播于民謡刑部尚書楊寧都¶
御史張純初以才力相尚及與公同事嘆曰如薛公當¶
於古人中求之中官金英奉使道出南京公卿俱餞于¶
江上公獨不徃英至京言于衆曰南京好官惟薛卿耳¶
<pb:KR2g0038_WYG_031-20a>¶
壬申秋召至京復為大理寺卿有草塲火朝廷欲置典¶
守者罪公力辨之獲免蘇松有飢民乞粟富家吝而不¶
與遂火其屋蹈海以避罪時遣太子太保王文徃亷之¶
文以謀叛籍其家衆皆畏勢莫敢發公抗章辨之文亦¶
悟其非獲免者甚衆是歲公年近七十復乞致仕不允¶
天順改元英廟復位素知公學行遷禮部右侍即兼翰¶
林學士召入内閣知制誥尋主考㑹試事竣轉左侍即¶
居數月見將臣石亨等竊弄威權歎曰君子見幾而作¶
<pb:KR2g0038_WYG_031-20b>¶
豈俟終日乎遂引疾懇乞致仕居家八年四方學者從¶
之甚衆公惓惓以復性為教嘗曰此程朱喫𦂳為人處¶
而歐陽公言性非所先悞矣又曰學者讀書窮理須寔¶
見得然後驗于身心體而行之不然無異于買櫃而還¶
珠也忽遘疾彌留衣冠危坐于正寢精神不亂悠然而¶
逝時風雨大作有白氣上升天順甲申六月十五日也¶
距生洪武乙巳八月十日享年七十有三配寗氏贈淑¶
人生子四人長溥次淳次濬邑庠生次治孫男四人禥¶
<pb:KR2g0038_WYG_031-21a>¶
登天順甲申進士第嗚呼公之學踐履篤寔之學也嘗¶
曰格物只是格個性吾于日用之間必體察之何事是¶
仁之發見何事是義之發見至于萬物各具一理萬理¶
同出一原是其貫通處也每以聖賢為師其所寓圖書¶
箴規一言一動于理稍有違失便覺身心不安凡辭受¶
取予必揆諸義一毫不茍晚年玩心髙明黙契其妙有¶
不言而悟者矣其出處大節光明峻潔于富貴利達泊¶
如也接人無大小衆寡一以誠待之教之有序而其言¶
<pb:KR2g0038_WYG_031-21b>¶
平易簡切不為穿鑿竒僻之說為文必根于理辭㫖條¶
暢所著有讀書錄行于世河汾集藏于家嗚呼宣徳甲¶
寅秋予始識公于河津知其造詣之深自後仕途南北¶
弗獲相從有時同朝亦各守職務或有所疑但手書質¶
問而已天順初公入内閣予亦濫與其間曽未數月公¶
致仕去矣有道者之難遇也如此公之沒也四方之士¶
聞之莫不嗟悼朝廷得訃遣官諭祭其家復命有司營¶
𦵏事禥乃以公門人國子監丞閻禹錫之狀来請銘其¶
<pb:KR2g0038_WYG_031-22a>¶
神道之碑嗚呼予豈足以知公也哉然義有不可辭者¶
銘曰昔有王氏鳴道河汾流風餘韻以啟後聞相彼薛¶
公不以自足濓洛關閩意向猶篤學優而仕寔始為親¶
仕日以進學日以新學非辭華寔欲聞道身體力行遂¶
以深造惟公之心勝已之私惟公之迹不愠不知富不¶
倖求難不苟免隨遇而安名亦丕顯成彼後學篤是先¶
賢在古為難公無間然嗟今之人無公所好公今已矣¶
誰臻其奥我銘其隧以詔鄉人千載而下庶得其真¶
<pb:KR2g0038_WYG_031-22b>¶
　¶
　¶
　¶
　¶
　¶
　¶
　¶
　明名臣琬琰續録卷七¶
